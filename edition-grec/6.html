<!DOCTYPE html><html lang="fr">
<head>
<title>BIBLE</title>
<meta http-equiv="Content-Type" content="text/html; charset=utf-8"/>
<meta name="viewport" content="width=device-width, initial-scale=1"/>
<style type="text/css">
/* CSS PAPIER
html {
	margin:0px;
}


body {
	margin:0px;
	font-family: Serif;
	font-size:11px;
}


.chap {
	font-size:14px;
}

.ver {
	font-size:11px;
	font-weight:bold;
}

.text {
	font-size:11px;
}

*/

html {
	margin:30px;
}


body {
	font-family: sans-serif;
	font-size:17px;
}


.chap {
	font-size:20px;
	float:left;
	margin:10px;
}

.ver {
	font-size:17px;
	font-weight:bold;
}

.text {
	font-size:17px;
}

</style></head><body>
<h3><center>ΠΡΟΣ ΡΩΜΑΙΟΥΣ</center></h3>
<br><br><div class="chap">ΠΡΟΣ ΡΩΜΑΙΟΥΣ &ensp;1</div>
<span class="ver"><b>1</b></span> <span class="text">Παῦλος δοῦλος Χριστοῦ Ἰησοῦ, κλητὸς ἀπόστολος ἀφωρισμένος εἰς εὐαγγέλιον θεοῦ,</span>
<span class="ver"><b>2</b></span> <span class="text">ὃ προεπηγγείλατο διὰ τῶν προφητῶν αὐτοῦ ἐν γραφαῖς ἁγίαις</span>
<span class="ver"><b>3</b></span> <span class="text">περὶ τοῦ υἱοῦ αὐτοῦ τοῦ γενομένου ἐκ σπέρματος Δαυὶδ κατὰ σάρκα,</span>
<span class="ver"><b>4</b></span> <span class="text">τοῦ ὁρισθέντος υἱοῦ θεοῦ ἐν δυνάμει κατὰ πνεῦμα ἁγιωσύνης ἐξ ἀναστάσεως νεκρῶν, Ἰησοῦ Χριστοῦ τοῦ κυρίου ἡμῶν,</span>
<span class="ver"><b>5</b></span> <span class="text">δι᾽ οὗ ἐλάβομεν χάριν καὶ ἀποστολὴν εἰς ὑπακοὴν πίστεως ἐν πᾶσιν τοῖς ἔθνεσιν ὑπὲρ τοῦ ὀνόματος αὐτοῦ,</span>
<span class="ver"><b>6</b></span> <span class="text">ἐν οἷς ἐστε καὶ ὑμεῖς κλητοὶ Ἰησοῦ Χριστοῦ,</span>
<span class="ver"><b>7</b></span> <span class="text">πᾶσιν τοῖς οὖσιν ἐν Ῥώμῃ ἀγαπητοῖς θεοῦ, κλητοῖς ἁγίοις, χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ Χριστοῦ.&nbsp;&nbsp;</span>
<span class="ver"><b>8</b></span> <span class="text">Πρῶτον μὲν εὐχαριστῶ τῷ θεῷ μου διὰ Ἰησοῦ Χριστοῦ περὶ πάντων ὑμῶν ὅτι ἡ πίστις ὑμῶν καταγγέλλεται ἐν ὅλῳ τῷ κόσμῳ.&nbsp;&nbsp;</span>
<span class="ver"><b>9</b></span> <span class="text">μάρτυς γάρ μού ἐστιν ὁ θεός, ᾧ λατρεύω ἐν τῷ πνεύματί μου ἐν τῷ εὐαγγελίῳ τοῦ υἱοῦ αὐτοῦ, ὡς ἀδιαλείπτως μνείαν ὑμῶν ποιοῦμαι</span>
<span class="ver"><b>10</b></span> <span class="text">πάντοτε ἐπὶ τῶν προσευχῶν μου δεόμενος εἴ πως ἤδη ποτὲ εὐοδωθήσομαι ἐν τῷ θελήματι τοῦ θεοῦ ἐλθεῖν πρὸς ὑμᾶς.&nbsp;&nbsp;</span>
<span class="ver"><b>11</b></span> <span class="text">ἐπιποθῶ γὰρ ἰδεῖν ὑμᾶς, ἵνα τι μεταδῶ χάρισμα ὑμῖν πνευματικὸν εἰς τὸ στηριχθῆναι ὑμᾶς,</span>
<span class="ver"><b>12</b></span> <span class="text">τοῦτο δέ ἐστιν συνπαρακληθῆναι ἐν ὑμῖν διὰ τῆς ἐν ἀλλήλοις πίστεως ὑμῶν τε καὶ ἐμοῦ.&nbsp;&nbsp;</span>
<span class="ver"><b>13</b></span> <span class="text">οὐ θέλω δὲ ὑμᾶς ἀγνοεῖν, ἀδελφοί, ὅτι πολλάκις προεθέμην ἐλθεῖν πρὸς ὑμᾶς, καὶ ἐκωλύθην ἄχρι τοῦ δεῦρο, ἵνα τινὰ καρπὸν σχῶ καὶ ἐν ὑμῖν καθὼς καὶ ἐν τοῖς λοιποῖς ἔθνεσιν.&nbsp;&nbsp;</span>
<span class="ver"><b>14</b></span> <span class="text">Ἕλλησίν τε καὶ βαρβάροις, σοφοῖς τε καὶ ἀνοήτοις ὀφειλέτης εἰμί,</span>
<span class="ver"><b>15</b></span> <span class="text">οὕτως τὸ κατ᾽ ἐμὲ πρόθυμον καὶ ὑμῖν τοῖς ἐν Ῥώμῃ εὐαγγελίσασθαι.&nbsp;&nbsp;</span>
<span class="ver"><b>16</b></span> <span class="text">Οὐ γὰρ ἐπαισχύνομαι τὸ εὐαγγέλιον, δύναμις γὰρ θεοῦ ἐστιν εἰς σωτηρίαν παντὶ τῷ πιστεύοντι, Ἰουδαίῳ τε πρῶτον καὶ Ἕλληνι.&nbsp;&nbsp;</span>
<span class="ver"><b>17</b></span> <span class="text">δικαιοσύνη γὰρ θεοῦ ἐν αὐτῷ ἀποκαλύπτεται ἐκ πίστεως εἰς πίστιν, καθὼς γέγραπται·&nbsp;&nbsp; ὁ δὲ δίκαιος ἐκ πίστεως ζήσεται.&nbsp;&nbsp;</span>
<span class="ver"><b>18</b></span> <span class="text">Ἀποκαλύπτεται γὰρ ὀργὴ θεοῦ ἀπ᾽ οὐρανοῦ ἐπὶ πᾶσαν ἀσέβειαν καὶ ἀδικίαν ἀνθρώπων τῶν τὴν ἀλήθειαν ἐν ἀδικίᾳ κατεχόντων,</span>
<span class="ver"><b>19</b></span> <span class="text">διότι τὸ γνωστὸν τοῦ θεοῦ φανερόν ἐστιν ἐν αὐτοῖς·&nbsp;&nbsp; ὁ θεὸς γὰρ αὐτοῖς ἐφανέρωσεν.&nbsp;&nbsp;</span>
<span class="ver"><b>20</b></span> <span class="text">τὰ γὰρ ἀόρατα αὐτοῦ ἀπὸ κτίσεως κόσμου τοῖς ποιήμασιν νοούμενα καθορᾶται, ἥ τε ἀΐδιος αὐτοῦ δύναμις καὶ θειότης, εἰς τὸ εἶναι αὐτοὺς ἀναπολογήτους,</span>
<span class="ver"><b>21</b></span> <span class="text">διότι γνόντες τὸν θεὸν οὐχ ὡς θεὸν ἐδόξασαν ἢ ηὐχαρίστησαν, ἀλλ᾽ ἐματαιώθησαν ἐν τοῖς διαλογισμοῖς αὐτῶν καὶ ἐσκοτίσθη ἡ ἀσύνετος αὐτῶν καρδία.&nbsp;&nbsp;</span>
<span class="ver"><b>22</b></span> <span class="text">φάσκοντες εἶναι σοφοὶ ἐμωράνθησαν</span>
<span class="ver"><b>23</b></span> <span class="text">καὶ ἤλλαξαν τὴν δόξαν τοῦ ἀφθάρτου θεοῦ ἐν ὁμοιώματι εἰκόνος φθαρτοῦ ἀνθρώπου καὶ πετεινῶν καὶ τετραπόδων καὶ ἑρπετῶν.&nbsp;&nbsp;</span>
<span class="ver"><b>24</b></span> <span class="text">Διὸ παρέδωκεν αὐτοὺς ὁ θεὸς ἐν ταῖς ἐπιθυμίαις τῶν καρδιῶν αὐτῶν εἰς ἀκαθαρσίαν τοῦ ἀτιμάζεσθαι τὰ σώματα αὐτῶν ἐν αὐτοῖς·&nbsp;&nbsp;</span>
<span class="ver"><b>25</b></span> <span class="text">οἵτινες μετήλλαξαν τὴν ἀλήθειαν τοῦ θεοῦ ἐν τῷ ψεύδει καὶ ἐσεβάσθησαν καὶ ἐλάτρευσαν τῇ κτίσει παρὰ τὸν κτίσαντα, ὅς ἐστιν εὐλογητὸς εἰς τοὺς αἰῶνας, ἀμήν.&nbsp;&nbsp;</span>
<span class="ver"><b>26</b></span> <span class="text">Διὰ τοῦτο παρέδωκεν αὐτοὺς ὁ θεὸς εἰς πάθη ἀτιμίας, αἵ τε γὰρ θήλειαι αὐτῶν μετήλλαξαν τὴν φυσικὴν χρῆσιν εἰς τὴν παρὰ φύσιν,</span>
<span class="ver"><b>27</b></span> <span class="text">ὁμοίως τε καὶ οἱ ἄρσενες ἀφέντες τὴν φυσικὴν χρῆσιν τῆς θηλείας ἐξεκαύθησαν ἐν τῇ ὀρέξει αὐτῶν εἰς ἀλλήλους, ἄρσενες ἐν ἄρσεσιν τὴν ἀσχημοσύνην κατεργαζόμενοι καὶ τὴν ἀντιμισθίαν ἣν ἔδει τῆς πλάνης αὐτῶν ἐν ἑαυτοῖς ἀπολαμβάνοντες.&nbsp;&nbsp;</span>
<span class="ver"><b>28</b></span> <span class="text">Καὶ καθὼς οὐκ ἐδοκίμασαν τὸν θεὸν ἔχειν ἐν ἐπιγνώσει, παρέδωκεν αὐτοὺς ὁ θεὸς εἰς ἀδόκιμον νοῦν, ποιεῖν τὰ μὴ καθήκοντα,</span>
<span class="ver"><b>29</b></span> <span class="text">πεπληρωμένους πάσῃ ἀδικίᾳ πονηρίᾳ πλεονεξίᾳ κακίᾳ, μεστοὺς φθόνου φόνου ἔριδος δόλου κακοηθείας, ψιθυριστὰς</span>
<span class="ver"><b>30</b></span> <span class="text">καταλάλους θεοστυγεῖς ὑβριστὰς ὑπερηφάνους ἀλαζόνας, ἐφευρετὰς κακῶν, γονεῦσιν ἀπειθεῖς,</span>
<span class="ver"><b>31</b></span> <span class="text">ἀσυνέτους ἀσυνθέτους ἀστόργους ἀνελεήμονας·&nbsp;&nbsp;</span>
<span class="ver"><b>32</b></span> <span class="text">οἵτινες τὸ δικαίωμα τοῦ θεοῦ ἐπιγνόντες ὅτι οἱ τὰ τοιαῦτα πράσσοντες ἄξιοι θανάτου εἰσίν, οὐ μόνον αὐτὰ ποιοῦσιν ἀλλὰ καὶ συνευδοκοῦσιν τοῖς πράσσουσιν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;2</div>
<span class="ver"><b>1</b></span> <span class="text">Διὸ ἀναπολόγητος εἶ, ὦ ἄνθρωπε πᾶς ὁ κρίνων·&nbsp;&nbsp; ἐν ᾧ γὰρ κρίνεις τὸν ἕτερον, σεαυτὸν κατακρίνεις, τὰ γὰρ αὐτὰ πράσσεις ὁ κρίνων.&nbsp;&nbsp;</span>
<span class="ver"><b>2</b></span> <span class="text">οἴδαμεν δὲ ὅτι τὸ κρίμα τοῦ θεοῦ ἐστιν κατὰ ἀλήθειαν ἐπὶ τοὺς τὰ τοιαῦτα πράσσοντας.&nbsp;&nbsp;</span>
<span class="ver"><b>3</b></span> <span class="text">λογίζῃ δὲ τοῦτο, ὦ ἄνθρωπε ὁ κρίνων τοὺς τὰ τοιαῦτα πράσσοντας καὶ ποιῶν αὐτά, ὅτι σὺ ἐκφεύξῃ τὸ κρίμα τοῦ θεοῦ;&nbsp;&nbsp;</span>
<span class="ver"><b>4</b></span> <span class="text">ἢ τοῦ πλούτου τῆς χρηστότητος αὐτοῦ καὶ τῆς ἀνοχῆς καὶ τῆς μακροθυμίας καταφρονεῖς, ἀγνοῶν ὅτι τὸ χρηστὸν τοῦ θεοῦ εἰς μετάνοιάν σε ἄγει;&nbsp;&nbsp;</span>
<span class="ver"><b>5</b></span> <span class="text">κατὰ δὲ τὴν σκληρότητά σου καὶ ἀμετανόητον καρδίαν θησαυρίζεις σεαυτῷ ὀργὴν ἐν ἡμέρᾳ ὀργῆς καὶ ἀποκαλύψεως δικαιοκρισίας τοῦ θεοῦ</span>
<span class="ver"><b>6</b></span> <span class="text">ὃς ἀποδώσει ἑκάστῳ κατὰ τὰ ἔργα αὐτοῦ·&nbsp;&nbsp;</span>
<span class="ver"><b>7</b></span> <span class="text">τοῖς μὲν καθ᾽ ὑπομονὴν ἔργου ἀγαθοῦ δόξαν καὶ τιμὴν καὶ ἀφθαρσίαν ζητοῦσιν ζωὴν αἰώνιον,</span>
<span class="ver"><b>8</b></span> <span class="text">τοῖς δὲ ἐξ ἐριθείας καὶ ἀπειθοῦσιν τῇ ἀληθείᾳ πειθομένοις δὲ τῇ ἀδικίᾳ ὀργὴ καὶ θυμός.&nbsp;&nbsp;</span>
<span class="ver"><b>9</b></span> <span class="text">θλῖψις καὶ στενοχωρία ἐπὶ πᾶσαν ψυχὴν ἀνθρώπου τοῦ κατεργαζομένου τὸ κακόν, Ἰουδαίου τε πρῶτον καὶ Ἕλληνος·&nbsp;&nbsp;</span>
<span class="ver"><b>10</b></span> <span class="text">δόξα δὲ καὶ τιμὴ καὶ εἰρήνη παντὶ τῷ ἐργαζομένῳ τὸ ἀγαθόν, Ἰουδαίῳ τε πρῶτον καὶ Ἕλληνι·&nbsp;&nbsp;</span>
<span class="ver"><b>11</b></span> <span class="text">οὐ γάρ ἐστιν προσωπολημψία παρὰ τῷ θεῷ.&nbsp;&nbsp;</span>
<span class="ver"><b>12</b></span> <span class="text">Ὅσοι γὰρ ἀνόμως ἥμαρτον, ἀνόμως καὶ ἀπολοῦνται, καὶ ὅσοι ἐν νόμῳ ἥμαρτον, διὰ νόμου κριθήσονται·&nbsp;&nbsp;</span>
<span class="ver"><b>13</b></span> <span class="text">οὐ γὰρ οἱ ἀκροαταὶ νόμου δίκαιοι παρὰ τῷ θεῷ, ἀλλ᾽ οἱ ποιηταὶ νόμου δικαιωθήσονται.&nbsp;&nbsp;</span>
<span class="ver"><b>14</b></span> <span class="text">ὅταν γὰρ ἔθνη τὰ μὴ νόμον ἔχοντα φύσει τὰ τοῦ νόμου ποιῶσιν, οὗτοι νόμον μὴ ἔχοντες ἑαυτοῖς εἰσιν νόμος·&nbsp;&nbsp;</span>
<span class="ver"><b>15</b></span> <span class="text">οἵτινες ἐνδείκνυνται τὸ ἔργον τοῦ νόμου γραπτὸν ἐν ταῖς καρδίαις αὐτῶν, συνμαρτυρούσης αὐτῶν τῆς συνειδήσεως καὶ μεταξὺ ἀλλήλων τῶν λογισμῶν κατηγορούντων ἢ καὶ ἀπολογουμένων,</span>
<span class="ver"><b>16</b></span> <span class="text">ἐν ἡμέρᾳ ὅτε κρίνει ὁ θεὸς τὰ κρυπτὰ τῶν ἀνθρώπων κατὰ τὸ εὐαγγέλιόν μου διὰ Χριστοῦ Ἰησοῦ.&nbsp;&nbsp;</span>
<span class="ver"><b>17</b></span> <span class="text">Εἰ δὲ σὺ Ἰουδαῖος ἐπονομάζῃ καὶ ἐπαναπαύῃ νόμῳ καὶ καυχᾶσαι ἐν θεῷ</span>
<span class="ver"><b>18</b></span> <span class="text">καὶ γινώσκεις τὸ θέλημα καὶ δοκιμάζεις τὰ διαφέροντα κατηχούμενος ἐκ τοῦ νόμου,</span>
<span class="ver"><b>19</b></span> <span class="text">πέποιθάς τε σεαυτὸν ὁδηγὸν εἶναι τυφλῶν, φῶς τῶν ἐν σκότει,</span>
<span class="ver"><b>20</b></span> <span class="text">παιδευτὴν ἀφρόνων, διδάσκαλον νηπίων, ἔχοντα τὴν μόρφωσιν τῆς γνώσεως καὶ τῆς ἀληθείας ἐν τῷ νόμῳ·&nbsp;&nbsp;</span>
<span class="ver"><b>21</b></span> <span class="text">ὁ οὖν διδάσκων ἕτερον σεαυτὸν οὐ διδάσκεις;&nbsp;&nbsp; ὁ κηρύσσων μὴ κλέπτειν κλέπτεις;&nbsp;&nbsp;</span>
<span class="ver"><b>22</b></span> <span class="text">ὁ λέγων μὴ μοιχεύειν μοιχεύεις;&nbsp;&nbsp; ὁ βδελυσσόμενος τὰ εἴδωλα ἱεροσυλεῖς;&nbsp;&nbsp;</span>
<span class="ver"><b>23</b></span> <span class="text">ὃς ἐν νόμῳ καυχᾶσαι, διὰ τῆς παραβάσεως τοῦ νόμου τὸν θεὸν ἀτιμάζεις·&nbsp;&nbsp;</span>
<span class="ver"><b>24</b></span> <span class="text">τὸ γὰρ ὄνομα τοῦ θεοῦ δι᾽ ὑμᾶς βλασφημεῖται ἐν τοῖς ἔθνεσιν, καθὼς γέγραπται.&nbsp;&nbsp;</span>
<span class="ver"><b>25</b></span> <span class="text">Περιτομὴ μὲν γὰρ ὠφελεῖ ἐὰν νόμον πράσσῃς·&nbsp;&nbsp; ἐὰν δὲ παραβάτης νόμου ᾖς, ἡ περιτομή σου ἀκροβυστία γέγονεν.&nbsp;&nbsp;</span>
<span class="ver"><b>26</b></span> <span class="text">ἐὰν οὖν ἡ ἀκροβυστία τὰ δικαιώματα τοῦ νόμου φυλάσσῃ, οὐχ ἡ ἀκροβυστία αὐτοῦ εἰς περιτομὴν λογισθήσεται;&nbsp;&nbsp;</span>
<span class="ver"><b>27</b></span> <span class="text">καὶ κρινεῖ ἡ ἐκ φύσεως ἀκροβυστία τὸν νόμον τελοῦσα σὲ τὸν διὰ γράμματος καὶ περιτομῆς παραβάτην νόμου.&nbsp;&nbsp;</span>
<span class="ver"><b>28</b></span> <span class="text">οὐ γὰρ ὁ ἐν τῷ φανερῷ Ἰουδαῖός ἐστιν οὐδὲ ἡ ἐν τῷ φανερῷ ἐν σαρκὶ περιτομή,</span>
<span class="ver"><b>29</b></span> <span class="text">ἀλλ᾽ ὁ ἐν τῷ κρυπτῷ Ἰουδαῖος, καὶ περιτομὴ καρδίας ἐν πνεύματι οὐ γράμματι, οὗ ὁ ἔπαινος οὐκ ἐξ ἀνθρώπων ἀλλ᾽ ἐκ τοῦ θεοῦ.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;3</div>
<span class="ver"><b>1</b></span> <span class="text">Τί οὖν τὸ περισσὸν τοῦ Ἰουδαίου ἢ τίς ἡ ὠφέλια τῆς περιτομῆς;&nbsp;&nbsp;</span>
<span class="ver"><b>2</b></span> <span class="text">πολὺ κατὰ πάντα τρόπον.&nbsp;&nbsp; πρῶτον μὲν γὰρ ὅτι ἐπιστεύθησαν τὰ λόγια τοῦ θεοῦ.&nbsp;&nbsp;</span>
<span class="ver"><b>3</b></span> <span class="text">τί γάρ;&nbsp;&nbsp; εἰ ἠπίστησάν τινες, μὴ ἡ ἀπιστία αὐτῶν τὴν πίστιν τοῦ θεοῦ καταργήσει;&nbsp;&nbsp;</span>
<span class="ver"><b>4</b></span> <span class="text">μὴ γένοιτο·&nbsp;&nbsp; γινέσθω δὲ ὁ θεὸς ἀληθής, πᾶς δὲ ἄνθρωπος ψεύστης, καθὼς γέγραπται·&nbsp;&nbsp; ὅπως ἂν δικαιωθῇς ἐν τοῖς λόγοις σου καὶ νικήσεις ἐν τῷ κρίνεσθαί σε.&nbsp;&nbsp;</span>
<span class="ver"><b>5</b></span> <span class="text">εἰ δὲ ἡ ἀδικία ἡμῶν θεοῦ δικαιοσύνην συνίστησιν, τί ἐροῦμεν;&nbsp;&nbsp; μὴ ἄδικος ὁ θεὸς ὁ ἐπιφέρων τὴν ὀργήν;&nbsp;&nbsp; κατὰ ἄνθρωπον λέγω.&nbsp;&nbsp;</span>
<span class="ver"><b>6</b></span> <span class="text">μὴ γένοιτο·&nbsp;&nbsp; ἐπεὶ πῶς κρινεῖ ὁ θεὸς τὸν κόσμον;&nbsp;&nbsp;</span>
<span class="ver"><b>7</b></span> <span class="text">εἰ δὲ ἡ ἀλήθεια τοῦ θεοῦ ἐν τῷ ἐμῷ ψεύσματι ἐπερίσσευσεν εἰς τὴν δόξαν αὐτοῦ, τί ἔτι κἀγὼ ὡς ἁμαρτωλὸς κρίνομαι;&nbsp;&nbsp;</span>
<span class="ver"><b>8</b></span> <span class="text">καὶ μὴ καθὼς βλασφημούμεθα καὶ καθώς φασίν τινες ἡμᾶς λέγειν ὅτι ποιήσωμεν τὰ κακά, ἵνα ἔλθῃ τὰ ἀγαθά;&nbsp;&nbsp; ὧν τὸ κρίμα ἔνδικόν ἐστιν.&nbsp;&nbsp;</span>
<span class="ver"><b>9</b></span> <span class="text">Τί οὖν;&nbsp;&nbsp; προεχόμεθα;&nbsp;&nbsp; οὐ πάντως·&nbsp;&nbsp; προῃτιασάμεθα γὰρ Ἰουδαίους τε καὶ Ἕλληνας πάντας ὑφ᾽ ἁμαρτίαν εἶναι,</span>
<span class="ver"><b>10</b></span> <span class="text">καθὼς γέγραπται ὅτι οὐκ ἔστιν δίκαιος οὐδὲ εἷς,</span>
<span class="ver"><b>11</b></span> <span class="text">οὐκ ἔστιν ὁ συνίων, οὐκ ἔστιν ὁ ἐκζητῶν τὸν θεόν.&nbsp;&nbsp;</span>
<span class="ver"><b>12</b></span> <span class="text">πάντες ἐξέκλιναν ἅμα ἠχρεώθησαν·&nbsp;&nbsp; οὐκ ἔστιν ποιῶν χρηστότητα, οὐκ ἔστιν ἕως ἑνός.&nbsp;&nbsp;</span>
<span class="ver"><b>13</b></span> <span class="text">τάφος ἀνεῳγμένος ὁ λάρυγξ αὐτῶν, ταῖς γλώσσαις αὐτῶν ἐδολιοῦσαν, ἰὸς ἀσπίδων ὑπὸ τὰ χείλη αὐτῶν·&nbsp;&nbsp;</span>
<span class="ver"><b>14</b></span> <span class="text">ὧν τὸ στόμα ἀρᾶς καὶ πικρίας γέμει,</span>
<span class="ver"><b>15</b></span> <span class="text">ὀξεῖς οἱ πόδες αὐτῶν ἐκχέαι αἷμα,</span>
<span class="ver"><b>16</b></span> <span class="text">σύντριμμα καὶ ταλαιπωρία ἐν ταῖς ὁδοῖς αὐτῶν,</span>
<span class="ver"><b>17</b></span> <span class="text">καὶ ὁδὸν εἰρήνης οὐκ ἔγνωσαν.&nbsp;&nbsp;</span>
<span class="ver"><b>18</b></span> <span class="text">οὐκ ἔστιν φόβος θεοῦ ἀπέναντι τῶν ὀφθαλμῶν αὐτῶν.&nbsp;&nbsp;</span>
<span class="ver"><b>19</b></span> <span class="text">οἴδαμεν δὲ ὅτι ὅσα ὁ νόμος λέγει τοῖς ἐν τῷ νόμῳ λαλεῖ, ἵνα πᾶν στόμα φραγῇ καὶ ὑπόδικος γένηται πᾶς ὁ κόσμος τῷ θεῷ·&nbsp;&nbsp;</span>
<span class="ver"><b>20</b></span> <span class="text">διότι ἐξ ἔργων νόμου οὐ δικαιωθήσεται πᾶσα σὰρξ ἐνώπιον αὐτοῦ, διὰ γὰρ νόμου ἐπίγνωσις ἁμαρτίας.&nbsp;&nbsp;</span>
<span class="ver"><b>21</b></span> <span class="text">Νυνὶ δὲ χωρὶς νόμου δικαιοσύνη θεοῦ πεφανέρωται μαρτυρουμένη ὑπὸ τοῦ νόμου καὶ τῶν προφητῶν,</span>
<span class="ver"><b>22</b></span> <span class="text">δικαιοσύνη δὲ θεοῦ διὰ πίστεως Ἰησοῦ Χριστοῦ εἰς πάντας τοὺς πιστεύοντας.&nbsp;&nbsp; οὐ γάρ ἐστιν διαστολή,</span>
<span class="ver"><b>23</b></span> <span class="text">πάντες γὰρ ἥμαρτον καὶ ὑστεροῦνται τῆς δόξης τοῦ θεοῦ</span>
<span class="ver"><b>24</b></span> <span class="text">δικαιούμενοι δωρεὰν τῇ αὐτοῦ χάριτι διὰ τῆς ἀπολυτρώσεως τῆς ἐν Χριστῷ Ἰησοῦ·&nbsp;&nbsp;</span>
<span class="ver"><b>25</b></span> <span class="text">ὃν προέθετο ὁ θεὸς ἱλαστήριον διὰ πίστεως ἐν τῷ αὐτοῦ αἵματι εἰς ἔνδειξιν τῆς δικαιοσύνης αὐτοῦ διὰ τὴν πάρεσιν τῶν προγεγονότων ἁμαρτημάτων</span>
<span class="ver"><b>26</b></span> <span class="text">ἐν τῇ ἀνοχῇ τοῦ θεοῦ, πρὸς τὴν ἔνδειξιν τῆς δικαιοσύνης αὐτοῦ ἐν τῷ νῦν καιρῷ, εἰς τὸ εἶναι αὐτὸν δίκαιον καὶ δικαιοῦντα τὸν ἐκ πίστεως Ἰησοῦ.&nbsp;&nbsp;</span>
<span class="ver"><b>27</b></span> <span class="text">Ποῦ οὖν ἡ καύχησις;&nbsp;&nbsp; ἐξεκλείσθη.&nbsp;&nbsp; διὰ ποίου νόμου;&nbsp;&nbsp; τῶν ἔργων;&nbsp;&nbsp; οὐχί, ἀλλὰ διὰ νόμου πίστεως.&nbsp;&nbsp;</span>
<span class="ver"><b>28</b></span> <span class="text">λογιζόμεθα γὰρ δικαιοῦσθαι πίστει ἄνθρωπον χωρὶς ἔργων νόμου.&nbsp;&nbsp;</span>
<span class="ver"><b>29</b></span> <span class="text">ἢ Ἰουδαίων ὁ θεὸς μόνον;&nbsp;&nbsp; οὐχὶ καὶ ἐθνῶν;&nbsp;&nbsp; ναὶ καὶ ἐθνῶν,</span>
<span class="ver"><b>30</b></span> <span class="text">εἴπερ εἷς ὁ θεὸς ὃς δικαιώσει περιτομὴν ἐκ πίστεως καὶ ἀκροβυστίαν διὰ τῆς πίστεως.&nbsp;&nbsp;</span>
<span class="ver"><b>31</b></span> <span class="text">νόμον οὖν καταργοῦμεν διὰ τῆς πίστεως;&nbsp;&nbsp; μὴ γένοιτο·&nbsp;&nbsp; ἀλλὰ νόμον ἱστάνομεν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;4</div>
<span class="ver"><b>1</b></span> <span class="text">Τί οὖν ἐροῦμεν εὑρηκέναι Ἀβραὰμ τὸν προπάτορα ἡμῶν κατὰ σάρκα;&nbsp;&nbsp;</span>
<span class="ver"><b>2</b></span> <span class="text">εἰ γὰρ Ἀβραὰμ ἐξ ἔργων ἐδικαιώθη, ἔχει καύχημα, ἀλλ᾽ οὐ πρὸς θεόν.&nbsp;&nbsp;</span>
<span class="ver"><b>3</b></span> <span class="text">τί γὰρ ἡ γραφὴ λέγει;&nbsp;&nbsp; ἐπίστευσεν δὲ Ἀβραὰμ τῷ θεῷ καὶ ἐλογίσθη αὐτῷ εἰς δικαιοσύνην.&nbsp;&nbsp;</span>
<span class="ver"><b>4</b></span> <span class="text">τῷ δὲ ἐργαζομένῳ ὁ μισθὸς οὐ λογίζεται κατὰ χάριν ἀλλὰ κατὰ ὀφείλημα,</span>
<span class="ver"><b>5</b></span> <span class="text">τῷ δὲ μὴ ἐργαζομένῳ πιστεύοντι δὲ ἐπὶ τὸν δικαιοῦντα τὸν ἀσεβῆ λογίζεται ἡ πίστις αὐτοῦ εἰς δικαιοσύνην·&nbsp;&nbsp;</span>
<span class="ver"><b>6</b></span> <span class="text">καθάπερ καὶ Δαυὶδ λέγει τὸν μακαρισμὸν τοῦ ἀνθρώπου ᾧ ὁ θεὸς λογίζεται δικαιοσύνην χωρὶς ἔργων·&nbsp;&nbsp;</span>
<span class="ver"><b>7</b></span> <span class="text">μακάριοι ὧν ἀφέθησαν αἱ ἀνομίαι καὶ ὧν ἐπεκαλύφθησαν αἱ ἁμαρτίαι·&nbsp;&nbsp;</span>
<span class="ver"><b>8</b></span> <span class="text">μακάριος ἀνὴρ οὗ οὐ μὴ λογίσηται κύριος ἁμαρτίαν.&nbsp;&nbsp;</span>
<span class="ver"><b>9</b></span> <span class="text">Ὁ μακαρισμὸς οὖν οὗτος ἐπὶ τὴν περιτομὴν ἢ καὶ ἐπὶ τὴν ἀκροβυστίαν;&nbsp;&nbsp; λέγομεν γάρ·&nbsp;&nbsp; ἐλογίσθη τῷ Ἀβραὰμ ἡ πίστις εἰς δικαιοσύνην.&nbsp;&nbsp;</span>
<span class="ver"><b>10</b></span> <span class="text">πῶς οὖν ἐλογίσθη;&nbsp;&nbsp; ἐν περιτομῇ ὄντι ἢ ἐν ἀκροβυστίᾳ;&nbsp;&nbsp; οὐκ ἐν περιτομῇ ἀλλ᾽ ἐν ἀκροβυστίᾳ·&nbsp;&nbsp;</span>
<span class="ver"><b>11</b></span> <span class="text">καὶ σημεῖον ἔλαβεν περιτομῆς σφραγῖδα τῆς δικαιοσύνης τῆς πίστεως τῆς ἐν τῇ ἀκροβυστίᾳ, εἰς τὸ εἶναι αὐτὸν πατέρα πάντων τῶν πιστευόντων δι᾽ ἀκροβυστίας, εἰς τὸ λογισθῆναι αὐτοῖς τὴν δικαιοσύνην,</span>
<span class="ver"><b>12</b></span> <span class="text">καὶ πατέρα περιτομῆς τοῖς οὐκ ἐκ περιτομῆς μόνον ἀλλὰ καὶ τοῖς στοιχοῦσιν τοῖς ἴχνεσιν τῆς ἐν ἀκροβυστίᾳ πίστεως τοῦ πατρὸς ἡμῶν Ἀβραάμ.&nbsp;&nbsp;</span>
<span class="ver"><b>13</b></span> <span class="text">Οὐ γὰρ διὰ νόμου ἡ ἐπαγγελία τῷ Ἀβραὰμ ἢ τῷ σπέρματι αὐτοῦ, τὸ κληρονόμον αὐτὸν εἶναι κόσμου, ἀλλὰ διὰ δικαιοσύνης πίστεως.&nbsp;&nbsp;</span>
<span class="ver"><b>14</b></span> <span class="text">εἰ γὰρ οἱ ἐκ νόμου κληρονόμοι, κεκένωται ἡ πίστις καὶ κατήργηται ἡ ἐπαγγελία·&nbsp;&nbsp;</span>
<span class="ver"><b>15</b></span> <span class="text">ὁ γὰρ νόμος ὀργὴν κατεργάζεται·&nbsp;&nbsp; οὗ δὲ οὐκ ἔστιν νόμος οὐδὲ παράβασις.&nbsp;&nbsp;</span>
<span class="ver"><b>16</b></span> <span class="text">Διὰ τοῦτο ἐκ πίστεως, ἵνα κατὰ χάριν, εἰς τὸ εἶναι βεβαίαν τὴν ἐπαγγελίαν παντὶ τῷ σπέρματι, οὐ τῷ ἐκ τοῦ νόμου μόνον ἀλλὰ καὶ τῷ ἐκ πίστεως Ἀβραάμ, ὅς ἐστιν πατὴρ πάντων ἡμῶν,</span>
<span class="ver"><b>17</b></span> <span class="text">καθὼς γέγραπται ὅτι πατέρα πολλῶν ἐθνῶν τέθεικά σε, κατέναντι οὗ ἐπίστευσεν θεοῦ τοῦ ζῳοποιοῦντος τοὺς νεκροὺς καὶ καλοῦντος τὰ μὴ ὄντα ὡς ὄντα.&nbsp;&nbsp;</span>
<span class="ver"><b>18</b></span> <span class="text">Ὃς παρ᾽ ἐλπίδα ἐπ᾽ ἐλπίδι ἐπίστευσεν εἰς τὸ γενέσθαι αὐτὸν πατέρα πολλῶν ἐθνῶν κατὰ τὸ εἰρημένον·&nbsp;&nbsp; οὕτως ἔσται τὸ σπέρμα σου,</span>
<span class="ver"><b>19</b></span> <span class="text">καὶ μὴ ἀσθενήσας τῇ πίστει κατενόησεν τὸ ἑαυτοῦ σῶμα ἤδη νενεκρωμένον, ἑκατονταετής που ὑπάρχων, καὶ τὴν νέκρωσιν τῆς μήτρας Σάρρας·&nbsp;&nbsp;</span>
<span class="ver"><b>20</b></span> <span class="text">εἰς δὲ τὴν ἐπαγγελίαν τοῦ θεοῦ οὐ διεκρίθη τῇ ἀπιστίᾳ ἀλλ᾽ ἐνεδυναμώθη τῇ πίστει, δοὺς δόξαν τῷ θεῷ</span>
<span class="ver"><b>21</b></span> <span class="text">καὶ πληροφορηθεὶς ὅτι ὃ ἐπήγγελται δυνατός ἐστιν καὶ ποιῆσαι.&nbsp;&nbsp;</span>
<span class="ver"><b>22</b></span> <span class="text">διὸ καὶ ἐλογίσθη αὐτῷ εἰς δικαιοσύνην.&nbsp;&nbsp;</span>
<span class="ver"><b>23</b></span> <span class="text">Οὐκ ἐγράφη δὲ δι᾽ αὐτὸν μόνον ὅτι ἐλογίσθη αὐτῷ</span>
<span class="ver"><b>24</b></span> <span class="text">ἀλλὰ καὶ δι᾽ ἡμᾶς, οἷς μέλλει λογίζεσθαι, τοῖς πιστεύουσιν ἐπὶ τὸν ἐγείραντα Ἰησοῦν τὸν κύριον ἡμῶν ἐκ νεκρῶν,</span>
<span class="ver"><b>25</b></span> <span class="text">ὃς παρεδόθη διὰ τὰ παραπτώματα ἡμῶν καὶ ἠγέρθη διὰ τὴν δικαίωσιν ἡμῶν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;5</div>
<span class="ver"><b>1</b></span> <span class="text">Δικαιωθέντες οὖν ἐκ πίστεως εἰρήνην ἔχωμεν πρὸς τὸν θεὸν διὰ τοῦ κυρίου ἡμῶν Ἰησοῦ Χριστοῦ</span>
<span class="ver"><b>2</b></span> <span class="text">δι᾽ οὗ καὶ τὴν προσαγωγὴν ἐσχήκαμεν τῇ πίστει εἰς τὴν χάριν ταύτην ἐν ᾗ ἑστήκαμεν καὶ καυχώμεθα ἐπ᾽ ἐλπίδι τῆς δόξης τοῦ θεοῦ.&nbsp;&nbsp;</span>
<span class="ver"><b>3</b></span> <span class="text">οὐ μόνον δέ, ἀλλὰ καὶ καυχώμεθα ἐν ταῖς θλίψεσιν, εἰδότες ὅτι ἡ θλῖψις ὑπομονὴν κατεργάζεται,</span>
<span class="ver"><b>4</b></span> <span class="text">ἡ δὲ ὑπομονὴ δοκιμήν, ἡ δὲ δοκιμὴ ἐλπίδα.&nbsp;&nbsp;</span>
<span class="ver"><b>5</b></span> <span class="text">ἡ δὲ ἐλπὶς οὐ καταισχύνει, ὅτι ἡ ἀγάπη τοῦ θεοῦ ἐκκέχυται ἐν ταῖς καρδίαις ἡμῶν διὰ πνεύματος ἁγίου τοῦ δοθέντος ἡμῖν.&nbsp;&nbsp;</span>
<span class="ver"><b>6</b></span> <span class="text">Ἔτι γὰρ Χριστὸς ὄντων ἡμῶν ἀσθενῶν ἔτι κατὰ καιρὸν ὑπὲρ ἀσεβῶν ἀπέθανεν.&nbsp;&nbsp;</span>
<span class="ver"><b>7</b></span> <span class="text">μόλις γὰρ ὑπὲρ δικαίου τις ἀποθανεῖται·&nbsp;&nbsp; ὑπὲρ γὰρ τοῦ ἀγαθοῦ τάχα τις καὶ τολμᾷ ἀποθανεῖν·&nbsp;&nbsp;</span>
<span class="ver"><b>8</b></span> <span class="text">συνίστησιν δὲ τὴν ἑαυτοῦ ἀγάπην εἰς ἡμᾶς ὁ θεός, ὅτι ἔτι ἁμαρτωλῶν ὄντων ἡμῶν Χριστὸς ὑπὲρ ἡμῶν ἀπέθανεν.&nbsp;&nbsp;</span>
<span class="ver"><b>9</b></span> <span class="text">πολλῷ οὖν μᾶλλον δικαιωθέντες νῦν ἐν τῷ αἵματι αὐτοῦ σωθησόμεθα δι᾽ αὐτοῦ ἀπὸ τῆς ὀργῆς.&nbsp;&nbsp;</span>
<span class="ver"><b>10</b></span> <span class="text">εἰ γὰρ ἐχθροὶ ὄντες κατηλλάγημεν τῷ θεῷ διὰ τοῦ θανάτου τοῦ υἱοῦ αὐτοῦ, πολλῷ μᾶλλον καταλλαγέντες σωθησόμεθα ἐν τῇ ζωῇ αὐτοῦ·&nbsp;&nbsp;</span>
<span class="ver"><b>11</b></span> <span class="text">οὐ μόνον δέ, ἀλλὰ καὶ καυχώμενοι ἐν τῷ θεῷ διὰ τοῦ κυρίου ἡμῶν Ἰησοῦ Χριστοῦ δι᾽ οὗ νῦν τὴν καταλλαγὴν ἐλάβομεν.&nbsp;&nbsp;</span>
<span class="ver"><b>12</b></span> <span class="text">Διὰ τοῦτο ὥσπερ δι᾽ ἑνὸς ἀνθρώπου ἡ ἁμαρτία εἰς τὸν κόσμον εἰσῆλθεν καὶ διὰ τῆς ἁμαρτίας ὁ θάνατος, καὶ οὕτως εἰς πάντας ἀνθρώπους ὁ θάνατος διῆλθεν, ἐφ᾽ ᾧ πάντες ἥμαρτον·&nbsp;&nbsp;</span>
<span class="ver"><b>13</b></span> <span class="text">ἄχρι γὰρ νόμου ἁμαρτία ἦν ἐν κόσμῳ, ἁμαρτία δὲ οὐκ ἐλλογεῖται μὴ ὄντος νόμου,</span>
<span class="ver"><b>14</b></span> <span class="text">ἀλλὰ ἐβασίλευσεν ὁ θάνατος ἀπὸ Ἀδὰμ μέχρι Μωϋσέως καὶ ἐπὶ τοὺς μὴ ἁμαρτήσαντας ἐπὶ τῷ ὁμοιώματι τῆς παραβάσεως Ἀδὰμ ὅς ἐστιν τύπος τοῦ μέλλοντος.&nbsp;&nbsp;</span>
<span class="ver"><b>15</b></span> <span class="text">Ἀλλ᾽ οὐχ ὡς τὸ παράπτωμα, οὕτως καὶ τὸ χάρισμα·&nbsp;&nbsp; εἰ γὰρ τῷ τοῦ ἑνὸς παραπτώματι οἱ πολλοὶ ἀπέθανον, πολλῷ μᾶλλον ἡ χάρις τοῦ θεοῦ καὶ ἡ δωρεὰ ἐν χάριτι τῇ τοῦ ἑνὸς ἀνθρώπου Ἰησοῦ Χριστοῦ εἰς τοὺς πολλοὺς ἐπερίσσευσεν.&nbsp;&nbsp;</span>
<span class="ver"><b>16</b></span> <span class="text">καὶ οὐχ ὡς δι᾽ ἑνὸς ἁμαρτήσαντος τὸ δώρημα·&nbsp;&nbsp; τὸ μὲν γὰρ κρίμα ἐξ ἑνὸς εἰς κατάκριμα, τὸ δὲ χάρισμα ἐκ πολλῶν παραπτωμάτων εἰς δικαίωμα.&nbsp;&nbsp;</span>
<span class="ver"><b>17</b></span> <span class="text">εἰ γὰρ τῷ τοῦ ἑνὸς παραπτώματι ὁ θάνατος ἐβασίλευσεν διὰ τοῦ ἑνός, πολλῷ μᾶλλον οἱ τὴν περισσείαν τῆς χάριτος καὶ τῆς δωρεᾶς τῆς δικαιοσύνης λαμβάνοντες ἐν ζωῇ βασιλεύσουσιν διὰ τοῦ ἑνὸς Ἰησοῦ Χριστοῦ.&nbsp;&nbsp;</span>
<span class="ver"><b>18</b></span> <span class="text">Ἄρα οὖν ὡς δι᾽ ἑνὸς παραπτώματος εἰς πάντας ἀνθρώπους εἰς κατάκριμα, οὕτως καὶ δι᾽ ἑνὸς δικαιώματος εἰς πάντας ἀνθρώπους εἰς δικαίωσιν ζωῆς·&nbsp;&nbsp;</span>
<span class="ver"><b>19</b></span> <span class="text">ὥσπερ γὰρ διὰ τῆς παρακοῆς τοῦ ἑνὸς ἀνθρώπου ἁμαρτωλοὶ κατεστάθησαν οἱ πολλοί, οὕτως καὶ διὰ τῆς ὑπακοῆς τοῦ ἑνὸς δίκαιοι κατασταθήσονται οἱ πολλοί.&nbsp;&nbsp;</span>
<span class="ver"><b>20</b></span> <span class="text">νόμος δὲ παρεισῆλθεν, ἵνα πλεονάσῃ τὸ παράπτωμα·&nbsp;&nbsp; οὗ δὲ ἐπλεόνασεν ἡ ἁμαρτία, ὑπερεπερίσσευσεν ἡ χάρις,</span>
<span class="ver"><b>21</b></span> <span class="text">ἵνα ὥσπερ ἐβασίλευσεν ἡ ἁμαρτία ἐν τῷ θανάτῳ, οὕτως καὶ ἡ χάρις βασιλεύσῃ διὰ δικαιοσύνης εἰς ζωὴν αἰώνιον διὰ Ἰησοῦ Χριστοῦ τοῦ κυρίου ἡμῶν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;6</div>
<span class="ver"><b>1</b></span> <span class="text">Τί οὖν ἐροῦμεν;&nbsp;&nbsp; ἐπιμένωμεν τῇ ἁμαρτίᾳ, ἵνα ἡ χάρις πλεονάσῃ;&nbsp;&nbsp;</span>
<span class="ver"><b>2</b></span> <span class="text">μὴ γένοιτο.&nbsp;&nbsp; οἵτινες ἀπεθάνομεν τῇ ἁμαρτίᾳ, πῶς ἔτι ζήσομεν ἐν αὐτῇ;&nbsp;&nbsp;</span>
<span class="ver"><b>3</b></span> <span class="text">ἢ ἀγνοεῖτε ὅτι, ὅσοι ἐβαπτίσθημεν εἰς Χριστὸν Ἰησοῦν, εἰς τὸν θάνατον αὐτοῦ ἐβαπτίσθημεν;&nbsp;&nbsp;</span>
<span class="ver"><b>4</b></span> <span class="text">συνετάφημεν οὖν αὐτῷ διὰ τοῦ βαπτίσματος εἰς τὸν θάνατον, ἵνα ὥσπερ ἠγέρθη Χριστὸς ἐκ νεκρῶν διὰ τῆς δόξης τοῦ πατρός, οὕτως καὶ ἡμεῖς ἐν καινότητι ζωῆς περιπατήσωμεν.&nbsp;&nbsp;</span>
<span class="ver"><b>5</b></span> <span class="text">εἰ γὰρ σύμφυτοι γεγόναμεν τῷ ὁμοιώματι τοῦ θανάτου αὐτοῦ, ἀλλὰ καὶ τῆς ἀναστάσεως ἐσόμεθα·&nbsp;&nbsp;</span>
<span class="ver"><b>6</b></span> <span class="text">τοῦτο γινώσκοντες ὅτι ὁ παλαιὸς ἡμῶν ἄνθρωπος συνεσταυρώθη, ἵνα καταργηθῇ τὸ σῶμα τῆς ἁμαρτίας, τοῦ μηκέτι δουλεύειν ἡμᾶς τῇ ἁμαρτίᾳ·&nbsp;&nbsp;</span>
<span class="ver"><b>7</b></span> <span class="text">ὁ γὰρ ἀποθανὼν δεδικαίωται ἀπὸ τῆς ἁμαρτίας.&nbsp;&nbsp;</span>
<span class="ver"><b>8</b></span> <span class="text">εἰ δὲ ἀπεθάνομεν σὺν Χριστῷ, πιστεύομεν ὅτι καὶ συνζήσομεν αὐτῷ,</span>
<span class="ver"><b>9</b></span> <span class="text">εἰδότες ὅτι Χριστὸς ἐγερθεὶς ἐκ νεκρῶν οὐκέτι ἀποθνῄσκει, θάνατος αὐτοῦ οὐκέτι κυριεύει.&nbsp;&nbsp;</span>
<span class="ver"><b>10</b></span> <span class="text">ὃ γὰρ ἀπέθανεν, τῇ ἁμαρτίᾳ ἀπέθανεν ἐφάπαξ·&nbsp;&nbsp; ὃ δὲ ζῇ, ζῇ τῷ θεῷ.&nbsp;&nbsp;</span>
<span class="ver"><b>11</b></span> <span class="text">οὕτως καὶ ὑμεῖς λογίζεσθε ἑαυτοὺς εἶναι νεκροὺς μὲν τῇ ἁμαρτίᾳ ζῶντας δὲ τῷ θεῷ ἐν Χριστῷ Ἰησοῦ.&nbsp;&nbsp;</span>
<span class="ver"><b>12</b></span> <span class="text">Μὴ οὖν βασιλευέτω ἡ ἁμαρτία ἐν τῷ θνητῷ ὑμῶν σώματι εἰς τὸ ὑπακούειν ταῖς ἐπιθυμίαις αὐτοῦ,</span>
<span class="ver"><b>13</b></span> <span class="text">μηδὲ παριστάνετε τὰ μέλη ὑμῶν ὅπλα ἀδικίας τῇ ἁμαρτίᾳ, ἀλλὰ παραστήσατε ἑαυτοὺς τῷ θεῷ ὡσεὶ ἐκ νεκρῶν ζῶντας καὶ τὰ μέλη ὑμῶν ὅπλα δικαιοσύνης τῷ θεῷ.&nbsp;&nbsp;</span>
<span class="ver"><b>14</b></span> <span class="text">ἁμαρτία γὰρ ὑμῶν οὐ κυριεύσει·&nbsp;&nbsp; οὐ γάρ ἐστε ὑπὸ νόμον ἀλλὰ ὑπὸ χάριν.&nbsp;&nbsp;</span>
<span class="ver"><b>15</b></span> <span class="text">Τί οὖν;&nbsp;&nbsp; ἁμαρτήσωμεν, ὅτι οὐκ ἐσμὲν ὑπὸ νόμον ἀλλὰ ὑπὸ χάριν;&nbsp;&nbsp; μὴ γένοιτο.&nbsp;&nbsp;</span>
<span class="ver"><b>16</b></span> <span class="text">οὐκ οἴδατε ὅτι ᾧ παριστάνετε ἑαυτοὺς δούλους εἰς ὑπακοήν, δοῦλοί ἐστε ᾧ ὑπακούετε, ἤτοι ἁμαρτίας εἰς θάνατον ἢ ὑπακοῆς εἰς δικαιοσύνην;&nbsp;&nbsp;</span>
<span class="ver"><b>17</b></span> <span class="text">χάρις δὲ τῷ θεῷ ὅτι ἦτε δοῦλοι τῆς ἁμαρτίας ὑπηκούσατε δὲ ἐκ καρδίας εἰς ὃν παρεδόθητε τύπον διδαχῆς,</span>
<span class="ver"><b>18</b></span> <span class="text">ἐλευθερωθέντες δὲ ἀπὸ τῆς ἁμαρτίας ἐδουλώθητε τῇ δικαιοσύνῃ.&nbsp;&nbsp;</span>
<span class="ver"><b>19</b></span> <span class="text">Ἀνθρώπινον λέγω διὰ τὴν ἀσθένειαν τῆς σαρκὸς ὑμῶν.&nbsp;&nbsp; ὥσπερ γὰρ παρεστήσατε τὰ μέλη ὑμῶν δοῦλα τῇ ἀκαθαρσίᾳ καὶ τῇ ἀνομίᾳ εἰς τὴν ἀνομίαν, οὕτως νῦν παραστήσατε τὰ μέλη ὑμῶν δοῦλα τῇ δικαιοσύνῃ εἰς ἁγιασμόν.&nbsp;&nbsp;</span>
<span class="ver"><b>20</b></span> <span class="text">ὅτε γὰρ δοῦλοι ἦτε τῆς ἁμαρτίας, ἐλεύθεροι ἦτε τῇ δικαιοσύνῃ.&nbsp;&nbsp;</span>
<span class="ver"><b>21</b></span> <span class="text">τίνα οὖν καρπὸν εἴχετε τότε;&nbsp;&nbsp; ἐφ᾽ οἷς νῦν ἐπαισχύνεσθε, τὸ γὰρ τέλος ἐκείνων θάνατος.&nbsp;&nbsp;</span>
<span class="ver"><b>22</b></span> <span class="text">νυνὶ δὲ ἐλευθερωθέντες ἀπὸ τῆς ἁμαρτίας δουλωθέντες δὲ τῷ θεῷ ἔχετε τὸν καρπὸν ὑμῶν εἰς ἁγιασμόν, τὸ δὲ τέλος ζωὴν αἰώνιον.&nbsp;&nbsp;</span>
<span class="ver"><b>23</b></span> <span class="text">τὰ γὰρ ὀψώνια τῆς ἁμαρτίας θάνατος, τὸ δὲ χάρισμα τοῦ θεοῦ ζωὴ αἰώνιος ἐν Χριστῷ Ἰησοῦ τῷ κυρίῳ ἡμῶν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;7</div>
<span class="ver"><b>1</b></span> <span class="text">Ἢ ἀγνοεῖτε, ἀδελφοί, γινώσκουσιν γὰρ νόμον λαλῶ, ὅτι ὁ νόμος κυριεύει τοῦ ἀνθρώπου ἐφ᾽ ὅσον χρόνον ζῇ;&nbsp;&nbsp;</span>
<span class="ver"><b>2</b></span> <span class="text">ἡ γὰρ ὕπανδρος γυνὴ τῷ ζῶντι ἀνδρὶ δέδεται νόμῳ·&nbsp;&nbsp; ἐὰν δὲ ἀποθάνῃ ὁ ἀνήρ, κατήργηται ἀπὸ τοῦ νόμου τοῦ ἀνδρός.&nbsp;&nbsp;</span>
<span class="ver"><b>3</b></span> <span class="text">ἄρα οὖν ζῶντος τοῦ ἀνδρὸς μοιχαλὶς χρηματίσει ἐὰν γένηται ἀνδρὶ ἑτέρῳ·&nbsp;&nbsp; ἐὰν δὲ ἀποθάνῃ ὁ ἀνήρ, ἐλευθέρα ἐστὶν ἀπὸ τοῦ νόμου, τοῦ μὴ εἶναι αὐτὴν μοιχαλίδα γενομένην ἀνδρὶ ἑτέρῳ.&nbsp;&nbsp;</span>
<span class="ver"><b>4</b></span> <span class="text">ὥστε, ἀδελφοί μου, καὶ ὑμεῖς ἐθανατώθητε τῷ νόμῳ διὰ τοῦ σώματος τοῦ Χριστοῦ, εἰς τὸ γενέσθαι ὑμᾶς ἑτέρῳ, τῷ ἐκ νεκρῶν ἐγερθέντι, ἵνα καρποφορήσωμεν τῷ θεῷ.&nbsp;&nbsp;</span>
<span class="ver"><b>5</b></span> <span class="text">ὅτε γὰρ ἦμεν ἐν τῇ σαρκί, τὰ παθήματα τῶν ἁμαρτιῶν τὰ διὰ τοῦ νόμου ἐνηργεῖτο ἐν τοῖς μέλεσιν ἡμῶν, εἰς τὸ καρποφορῆσαι τῷ θανάτῳ·&nbsp;&nbsp;</span>
<span class="ver"><b>6</b></span> <span class="text">νυνὶ δὲ κατηργήθημεν ἀπὸ τοῦ νόμου ἀποθανόντες ἐν ᾧ κατειχόμεθα, ὥστε δουλεύειν ἡμᾶς ἐν καινότητι πνεύματος καὶ οὐ παλαιότητι γράμματος.&nbsp;&nbsp;</span>
<span class="ver"><b>7</b></span> <span class="text">Τί οὖν ἐροῦμεν;&nbsp;&nbsp; ὁ νόμος ἁμαρτία;&nbsp;&nbsp; μὴ γένοιτο·&nbsp;&nbsp; ἀλλὰ τὴν ἁμαρτίαν οὐκ ἔγνων εἰ μὴ διὰ νόμου·&nbsp;&nbsp; τήν τε γὰρ ἐπιθυμίαν οὐκ ᾔδειν εἰ μὴ ὁ νόμος ἔλεγεν·&nbsp;&nbsp; οὐκ ἐπιθυμήσεις.&nbsp;&nbsp;</span>
<span class="ver"><b>8</b></span> <span class="text">ἀφορμὴν δὲ λαβοῦσα ἡ ἁμαρτία διὰ τῆς ἐντολῆς κατειργάσατο ἐν ἐμοὶ πᾶσαν ἐπιθυμίαν·&nbsp;&nbsp; χωρὶς γὰρ νόμου ἁμαρτία νεκρά.&nbsp;&nbsp;</span>
<span class="ver"><b>9</b></span> <span class="text">ἐγὼ δὲ ἔζων χωρὶς νόμου ποτέ, ἐλθούσης δὲ τῆς ἐντολῆς ἡ ἁμαρτία ἀνέζησεν,</span>
<span class="ver"><b>10</b></span> <span class="text">ἐγὼ δὲ ἀπέθανον καὶ εὑρέθη μοι ἡ ἐντολὴ ἡ εἰς ζωήν, αὕτη εἰς θάνατον·&nbsp;&nbsp;</span>
<span class="ver"><b>11</b></span> <span class="text">ἡ γὰρ ἁμαρτία ἀφορμὴν λαβοῦσα διὰ τῆς ἐντολῆς ἐξηπάτησέν με καὶ δι᾽ αὐτῆς ἀπέκτεινεν.&nbsp;&nbsp;</span>
<span class="ver"><b>12</b></span> <span class="text">ὥστε ὁ μὲν νόμος ἅγιος καὶ ἡ ἐντολὴ ἁγία καὶ δικαία καὶ ἀγαθή.&nbsp;&nbsp;</span>
<span class="ver"><b>13</b></span> <span class="text">Τὸ οὖν ἀγαθὸν ἐμοὶ ἐγένετο θάνατος;&nbsp;&nbsp; μὴ γένοιτο·&nbsp;&nbsp; ἀλλὰ ἡ ἁμαρτία, ἵνα φανῇ ἁμαρτία, διὰ τοῦ ἀγαθοῦ μοι κατεργαζομένη θάνατον, ἵνα γένηται καθ᾽ ὑπερβολὴν ἁμαρτωλὸς ἡ ἁμαρτία διὰ τῆς ἐντολῆς.&nbsp;&nbsp;</span>
<span class="ver"><b>14</b></span> <span class="text">Οἴδαμεν γὰρ ὅτι ὁ νόμος πνευματικός ἐστιν, ἐγὼ δὲ σάρκινός εἰμι πεπραμένος ὑπὸ τὴν ἁμαρτίαν.&nbsp;&nbsp;</span>
<span class="ver"><b>15</b></span> <span class="text">ὃ γὰρ κατεργάζομαι οὐ γινώσκω·&nbsp;&nbsp; οὐ γὰρ ὃ θέλω τοῦτο πράσσω, ἀλλ᾽ ὃ μισῶ τοῦτο ποιῶ.&nbsp;&nbsp;</span>
<span class="ver"><b>16</b></span> <span class="text">εἰ δὲ ὃ οὐ θέλω τοῦτο ποιῶ, σύνφημι τῷ νόμῳ ὅτι καλός.&nbsp;&nbsp;</span>
<span class="ver"><b>17</b></span> <span class="text">νυνὶ δὲ οὐκέτι ἐγὼ κατεργάζομαι αὐτὸ ἀλλὰ ἡ ἐνοικοῦσα ἐν ἐμοὶ ἁμαρτία.&nbsp;&nbsp;</span>
<span class="ver"><b>18</b></span> <span class="text">Οἶδα γὰρ ὅτι οὐκ οἰκεῖ ἐν ἐμοί, τοῦτ᾽ ἔστιν ἐν τῇ σαρκί μου, ἀγαθόν·&nbsp;&nbsp; τὸ γὰρ θέλειν παράκειταί μοι, τὸ δὲ κατεργάζεσθαι τὸ καλὸν οὔ·&nbsp;&nbsp;</span>
<span class="ver"><b>19</b></span> <span class="text">οὐ γὰρ ὃ θέλω ποιῶ ἀγαθόν, ἀλλὰ ὃ οὐ θέλω κακὸν τοῦτο πράσσω.&nbsp;&nbsp;</span>
<span class="ver"><b>20</b></span> <span class="text">εἰ δὲ ὃ οὐ θέλω τοῦτο ποιῶ, οὐκέτι ἐγὼ κατεργάζομαι αὐτὸ ἀλλὰ ἡ οἰκοῦσα ἐν ἐμοὶ ἁμαρτία.&nbsp;&nbsp;</span>
<span class="ver"><b>21</b></span> <span class="text">εὑρίσκω ἄρα τὸν νόμον, τῷ θέλοντι ἐμοὶ ποιεῖν τὸ καλόν, ὅτι ἐμοὶ τὸ κακὸν παράκειται·&nbsp;&nbsp;</span>
<span class="ver"><b>22</b></span> <span class="text">συνήδομαι γὰρ τῷ νόμῳ τοῦ θεοῦ κατὰ τὸν ἔσω ἄνθρωπον,</span>
<span class="ver"><b>23</b></span> <span class="text">βλέπω δὲ ἕτερον νόμον ἐν τοῖς μέλεσίν μου ἀντιστρατευόμενον τῷ νόμῳ τοῦ νοός μου καὶ αἰχμαλωτίζοντά με ἐν τῷ νόμῳ τῆς ἁμαρτίας τῷ ὄντι ἐν τοῖς μέλεσίν μου.&nbsp;&nbsp;</span>
<span class="ver"><b>24</b></span> <span class="text">Ταλαίπωρος ἐγὼ ἄνθρωπος·&nbsp;&nbsp; τίς με ῥύσεται ἐκ τοῦ σώματος τοῦ θανάτου τούτου;&nbsp;&nbsp;</span>
<span class="ver"><b>25</b></span> <span class="text">χάρις τῷ θεῷ διὰ Ἰησοῦ Χριστοῦ τοῦ κυρίου ἡμῶν.&nbsp;&nbsp; Ἄρα οὖν αὐτὸς ἐγὼ τῷ μὲν νοῒ δουλεύω νόμῳ θεοῦ τῇ δὲ σαρκὶ νόμῳ ἁμαρτίας.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;8</div>
<span class="ver"><b>1</b></span> <span class="text">Οὐδὲν ἄρα νῦν κατάκριμα τοῖς ἐν Χριστῷ Ἰησοῦ.&nbsp;&nbsp;</span>
<span class="ver"><b>2</b></span> <span class="text">ὁ γὰρ νόμος τοῦ πνεύματος τῆς ζωῆς ἐν Χριστῷ Ἰησοῦ ἠλευθέρωσέν σε ἀπὸ τοῦ νόμου τῆς ἁμαρτίας καὶ τοῦ θανάτου.&nbsp;&nbsp;</span>
<span class="ver"><b>3</b></span> <span class="text">Τὸ γὰρ ἀδύνατον τοῦ νόμου ἐν ᾧ ἠσθένει διὰ τῆς σαρκός, ὁ θεὸς τὸν ἑαυτοῦ υἱὸν πέμψας ἐν ὁμοιώματι σαρκὸς ἁμαρτίας καὶ περὶ ἁμαρτίας κατέκρινεν τὴν ἁμαρτίαν ἐν τῇ σαρκί,</span>
<span class="ver"><b>4</b></span> <span class="text">ἵνα τὸ δικαίωμα τοῦ νόμου πληρωθῇ ἐν ἡμῖν τοῖς μὴ κατὰ σάρκα περιπατοῦσιν ἀλλὰ κατὰ πνεῦμα.&nbsp;&nbsp;</span>
<span class="ver"><b>5</b></span> <span class="text">οἱ γὰρ κατὰ σάρκα ὄντες τὰ τῆς σαρκὸς φρονοῦσιν, οἱ δὲ κατὰ πνεῦμα τὰ τοῦ πνεύματος.&nbsp;&nbsp;</span>
<span class="ver"><b>6</b></span> <span class="text">τὸ γὰρ φρόνημα τῆς σαρκὸς θάνατος, τὸ δὲ φρόνημα τοῦ πνεύματος ζωὴ καὶ εἰρήνη·&nbsp;&nbsp;</span>
<span class="ver"><b>7</b></span> <span class="text">διότι τὸ φρόνημα τῆς σαρκὸς ἔχθρα εἰς θεόν, τῷ γὰρ νόμῳ τοῦ θεοῦ οὐχ ὑποτάσσεται, οὐδὲ γὰρ δύναται·&nbsp;&nbsp;</span>
<span class="ver"><b>8</b></span> <span class="text">οἱ δὲ ἐν σαρκὶ ὄντες θεῷ ἀρέσαι οὐ δύνανται.&nbsp;&nbsp;</span>
<span class="ver"><b>9</b></span> <span class="text">Ὑμεῖς δὲ οὐκ ἐστὲ ἐν σαρκὶ ἀλλὰ ἐν πνεύματι, εἴπερ πνεῦμα θεοῦ οἰκεῖ ἐν ὑμῖν.&nbsp;&nbsp; εἰ δέ τις πνεῦμα Χριστοῦ οὐκ ἔχει, οὗτος οὐκ ἔστιν αὐτοῦ.&nbsp;&nbsp;</span>
<span class="ver"><b>10</b></span> <span class="text">εἰ δὲ Χριστὸς ἐν ὑμῖν, τὸ μὲν σῶμα νεκρὸν διὰ ἁμαρτίαν τὸ δὲ πνεῦμα ζωὴ διὰ δικαιοσύνην.&nbsp;&nbsp;</span>
<span class="ver"><b>11</b></span> <span class="text">εἰ δὲ τὸ πνεῦμα τοῦ ἐγείραντος τὸν Ἰησοῦν ἐκ νεκρῶν οἰκεῖ ἐν ὑμῖν, ὁ ἐγείρας ἐκ νεκρῶν Χριστὸν Ἰησοῦν ζῳοποιήσει καὶ τὰ θνητὰ σώματα ὑμῶν διὰ τοῦ ἐνοικοῦντος αὐτοῦ πνεύματος ἐν ὑμῖν.&nbsp;&nbsp;</span>
<span class="ver"><b>12</b></span> <span class="text">Ἄρα οὖν, ἀδελφοί, ὀφειλέται ἐσμὲν οὐ τῇ σαρκὶ τοῦ κατὰ σάρκα ζῆν,</span>
<span class="ver"><b>13</b></span> <span class="text">εἰ γὰρ κατὰ σάρκα ζῆτε, μέλλετε ἀποθνῄσκειν·&nbsp;&nbsp; εἰ δὲ πνεύματι τὰς πράξεις τοῦ σώματος θανατοῦτε, ζήσεσθε.&nbsp;&nbsp;</span>
<span class="ver"><b>14</b></span> <span class="text">ὅσοι γὰρ πνεύματι θεοῦ ἄγονται, οὗτοι υἱοὶ θεοῦ εἰσιν.&nbsp;&nbsp;</span>
<span class="ver"><b>15</b></span> <span class="text">οὐ γὰρ ἐλάβετε πνεῦμα δουλείας πάλιν εἰς φόβον ἀλλὰ ἐλάβετε πνεῦμα υἱοθεσίας ἐν ᾧ κράζομεν·&nbsp;&nbsp; αββα ὁ πατήρ.&nbsp;&nbsp;</span>
<span class="ver"><b>16</b></span> <span class="text">αὐτὸ τὸ πνεῦμα συνμαρτυρεῖ τῷ πνεύματι ἡμῶν ὅτι ἐσμὲν τέκνα θεοῦ.&nbsp;&nbsp;</span>
<span class="ver"><b>17</b></span> <span class="text">εἰ δὲ τέκνα, καὶ κληρονόμοι·&nbsp;&nbsp; κληρονόμοι μὲν θεοῦ, συνκληρονόμοι δὲ Χριστοῦ, εἴπερ συνπάσχομεν ἵνα καὶ συνδοξασθῶμεν.&nbsp;&nbsp;</span>
<span class="ver"><b>18</b></span> <span class="text">Λογίζομαι γὰρ ὅτι οὐκ ἄξια τὰ παθήματα τοῦ νῦν καιροῦ πρὸς τὴν μέλλουσαν δόξαν ἀποκαλυφθῆναι εἰς ἡμᾶς.&nbsp;&nbsp;</span>
<span class="ver"><b>19</b></span> <span class="text">ἡ γὰρ ἀποκαραδοκία τῆς κτίσεως τὴν ἀποκάλυψιν τῶν υἱῶν τοῦ θεοῦ ἀπεκδέχεται.&nbsp;&nbsp;</span>
<span class="ver"><b>20</b></span> <span class="text">τῇ γὰρ ματαιότητι ἡ κτίσις ὑπετάγη, οὐχ ἑκοῦσα ἀλλὰ διὰ τὸν ὑποτάξαντα, ἐφ᾽ ἑλπίδι</span>
<span class="ver"><b>21</b></span> <span class="text">ὅτι καὶ αὐτὴ ἡ κτίσις ἐλευθερωθήσεται ἀπὸ τῆς δουλείας τῆς φθορᾶς εἰς τὴν ἐλευθερίαν τῆς δόξης τῶν τέκνων τοῦ θεοῦ.&nbsp;&nbsp;</span>
<span class="ver"><b>22</b></span> <span class="text">οἴδαμεν γὰρ ὅτι πᾶσα ἡ κτίσις συνστενάζει καὶ συνωδίνει ἄχρι τοῦ νῦν·&nbsp;&nbsp;</span>
<span class="ver"><b>23</b></span> <span class="text">οὐ μόνον δέ, ἀλλὰ καὶ αὐτοὶ τὴν ἀπαρχὴν τοῦ πνεύματος ἔχοντες, ἡμεῖς καὶ αὐτοὶ ἐν ἑαυτοῖς στενάζομεν υἱοθεσίαν ἀπεκδεχόμενοι, τὴν ἀπολύτρωσιν τοῦ σώματος ἡμῶν.&nbsp;&nbsp;</span>
<span class="ver"><b>24</b></span> <span class="text">τῇ γὰρ ἐλπίδι ἐσώθημεν·&nbsp;&nbsp; ἐλπὶς δὲ βλεπομένη οὐκ ἔστιν ἐλπίς·&nbsp;&nbsp; ὃ γὰρ βλέπει τίς ἐλπίζει;&nbsp;&nbsp;</span>
<span class="ver"><b>25</b></span> <span class="text">εἰ δὲ ὃ οὐ βλέπομεν ἐλπίζομεν, δι᾽ ὑπομονῆς ἀπεκδεχόμεθα.&nbsp;&nbsp;</span>
<span class="ver"><b>26</b></span> <span class="text">Ὡσαύτως δὲ καὶ τὸ πνεῦμα συναντιλαμβάνεται τῇ ἀσθενείᾳ ἡμῶν·&nbsp;&nbsp; τὸ γὰρ τί προσευξώμεθα καθὸ δεῖ οὐκ οἴδαμεν, ἀλλὰ αὐτὸ τὸ πνεῦμα ὑπερεντυγχάνει στεναγμοῖς ἀλαλήτοις·&nbsp;&nbsp;</span>
<span class="ver"><b>27</b></span> <span class="text">ὁ δὲ ἐραυνῶν τὰς καρδίας οἶδεν τί τὸ φρόνημα τοῦ πνεύματος, ὅτι κατὰ θεὸν ἐντυγχάνει ὑπὲρ ἁγίων.&nbsp;&nbsp;</span>
<span class="ver"><b>28</b></span> <span class="text">Οἴδαμεν δὲ ὅτι τοῖς ἀγαπῶσιν τὸν θεὸν πάντα συνεργεῖ εἰς ἀγαθόν, τοῖς κατὰ πρόθεσιν κλητοῖς οὖσιν.&nbsp;&nbsp;</span>
<span class="ver"><b>29</b></span> <span class="text">ὅτι οὓς προέγνω, καὶ προώρισεν συμμόρφους τῆς εἰκόνος τοῦ υἱοῦ αὐτοῦ, εἰς τὸ εἶναι αὐτὸν πρωτότοκον ἐν πολλοῖς ἀδελφοῖς·&nbsp;&nbsp;</span>
<span class="ver"><b>30</b></span> <span class="text">οὓς δὲ προώρισεν, τούτους καὶ ἐκάλεσεν·&nbsp;&nbsp; καὶ οὓς ἐκάλεσεν, τούτους καὶ ἐδικαίωσεν·&nbsp;&nbsp; οὓς δὲ ἐδικαίωσεν, τούτους καὶ ἐδόξασεν.&nbsp;&nbsp;</span>
<span class="ver"><b>31</b></span> <span class="text">Τί οὖν ἐροῦμεν πρὸς ταῦτα;&nbsp;&nbsp; εἰ ὁ θεὸς ὑπὲρ ἡμῶν, τίς καθ᾽ ἡμῶν;&nbsp;&nbsp;</span>
<span class="ver"><b>32</b></span> <span class="text">ὅς γε τοῦ ἰδίου υἱοῦ οὐκ ἐφείσατο ἀλλὰ ὑπὲρ ἡμῶν πάντων παρέδωκεν αὐτόν, πῶς οὐχὶ καὶ σὺν αὐτῷ τὰ πάντα ἡμῖν χαρίσεται;&nbsp;&nbsp;</span>
<span class="ver"><b>33</b></span> <span class="text">τίς ἐγκαλέσει κατὰ ἐκλεκτῶν θεοῦ;&nbsp;&nbsp; θεὸς ὁ δικαιῶν·&nbsp;&nbsp;</span>
<span class="ver"><b>34</b></span> <span class="text">τίς ὁ κατακρινῶν;&nbsp;&nbsp; Χριστὸς Ἰησοῦς ὁ ἀποθανών, μᾶλλον δὲ ἐγερθείς, ὃς καί ἐστιν ἐν δεξιᾷ τοῦ θεοῦ, ὃς καὶ ἐντυγχάνει ὑπὲρ ἡμῶν.&nbsp;&nbsp;</span>
<span class="ver"><b>35</b></span> <span class="text">τίς ἡμᾶς χωρίσει ἀπὸ τῆς ἀγάπης τοῦ Χριστοῦ;&nbsp;&nbsp; θλῖψις ἢ στενοχωρία ἢ διωγμὸς ἢ λιμὸς ἢ γυμνότης ἢ κίνδυνος ἢ μάχαιρα;&nbsp;&nbsp;</span>
<span class="ver"><b>36</b></span> <span class="text">καθὼς γέγραπται ὅτι ἕνεκεν σοῦ θανατούμεθα ὅλην τὴν ἡμέραν, ἐλογίσθημεν ὡς πρόβατα σφαγῆς.&nbsp;&nbsp;</span>
<span class="ver"><b>37</b></span> <span class="text">ἀλλ᾽ ἐν τούτοις πᾶσιν ὑπερνικῶμεν διὰ τοῦ ἀγαπήσαντος ἡμᾶς.&nbsp;&nbsp;</span>
<span class="ver"><b>38</b></span> <span class="text">πέπεισμαι γὰρ ὅτι οὔτε θάνατος οὔτε ζωὴ οὔτε ἄγγελοι οὔτε ἀρχαὶ οὔτε ἐνεστῶτα οὔτε μέλλοντα οὔτε δυνάμεις</span>
<span class="ver"><b>39</b></span> <span class="text">οὔτε ὕψωμα οὔτε βάθος οὔτε τις κτίσις ἑτέρα δυνήσεται ἡμᾶς χωρίσαι ἀπὸ τῆς ἀγάπης τοῦ θεοῦ τῆς ἐν Χριστῷ Ἰησοῦ τῷ κυρίῳ ἡμῶν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;9</div>
<span class="ver"><b>1</b></span> <span class="text">Ἀλήθειαν λέγω ἐν Χριστῷ, οὐ ψεύδομαι, συνμαρτυρούσης μοι τῆς συνειδήσεώς μου ἐν πνεύματι ἁγίῳ,</span>
<span class="ver"><b>2</b></span> <span class="text">ὅτι λύπη μοί ἐστιν μεγάλη καὶ ἀδιάλειπτος ὀδύνη τῇ καρδίᾳ μου.&nbsp;&nbsp;</span>
<span class="ver"><b>3</b></span> <span class="text">ηὐχόμην γὰρ ἀνάθεμα εἶναι αὐτὸς ἐγὼ ἀπὸ τοῦ Χριστοῦ ὑπὲρ τῶν ἀδελφῶν μου τῶν συγγενῶν μου κατὰ σάρκα,</span>
<span class="ver"><b>4</b></span> <span class="text">οἵτινές εἰσιν Ἰσραηλεῖται, ὧν ἡ υἱοθεσία καὶ ἡ δόξα καὶ αἱ διαθῆκαι καὶ ἡ νομοθεσία καὶ ἡ λατρεία καὶ αἱ ἐπαγγελίαι,</span>
<span class="ver"><b>5</b></span> <span class="text">ὧν οἱ πατέρες καὶ ἐξ ὧν ὁ Χριστὸς τὸ κατὰ σάρκα, ὁ ὢν ἐπὶ πάντων θεὸς εὐλογητὸς εἰς τοὺς αἰῶνας, ἀμήν.&nbsp;&nbsp;</span>
<span class="ver"><b>6</b></span> <span class="text">Οὐχ οἷον δὲ ὅτι ἐκπέπτωκεν ὁ λόγος τοῦ θεοῦ.&nbsp;&nbsp; οὐ γὰρ πάντες οἱ ἐξ Ἰσραὴλ οὗτοι Ἰσραήλ·&nbsp;&nbsp;</span>
<span class="ver"><b>7</b></span> <span class="text">οὐδ᾽ ὅτι εἰσὶν σπέρμα Ἀβραὰμ πάντες τέκνα, ἀλλ᾽·&nbsp;&nbsp; ἐν Ἰσαὰκ κληθήσεταί σοι σπέρμα.&nbsp;&nbsp;</span>
<span class="ver"><b>8</b></span> <span class="text">τοῦτ᾽ ἔστιν, οὐ τὰ τέκνα τῆς σαρκὸς ταῦτα τέκνα τοῦ θεοῦ ἀλλὰ τὰ τέκνα τῆς ἐπαγγελίας λογίζεται εἰς σπέρμα.&nbsp;&nbsp;</span>
<span class="ver"><b>9</b></span> <span class="text">ἐπαγγελίας γὰρ ὁ λόγος οὗτος·&nbsp;&nbsp; κατὰ τὸν καιρὸν τοῦτον ἐλεύσομαι καὶ ἔσται τῇ Σάρρᾳ υἱός.&nbsp;&nbsp;</span>
<span class="ver"><b>10</b></span> <span class="text">Οὐ μόνον δέ, ἀλλὰ καὶ Ῥεβέκκα ἐξ ἑνὸς κοίτην ἔχουσα, Ἰσαὰκ τοῦ πατρὸς ἡμῶν·&nbsp;&nbsp;</span>
<span class="ver"><b>11</b></span> <span class="text">μήπω γὰρ γεννηθέντων μηδὲ πραξάντων τι ἀγαθὸν ἢ φαῦλον, ἵνα ἡ κατ᾽ ἐκλογὴν πρόθεσις τοῦ θεοῦ μένῃ,</span>
<span class="ver"><b>12</b></span> <span class="text">οὐκ ἐξ ἔργων ἀλλ᾽ ἐκ τοῦ καλοῦντος, ἐρρέθη αὐτῇ ὅτι ὁ μείζων δουλεύσει τῷ ἐλάσσονι,</span>
<span class="ver"><b>13</b></span> <span class="text">καθὼς γέγραπται·&nbsp;&nbsp; τὸν Ἰακὼβ ἠγάπησα, τὸν δὲ Ἠσαῦ ἐμίσησα.&nbsp;&nbsp;</span>
<span class="ver"><b>14</b></span> <span class="text">Τί οὖν ἐροῦμεν;&nbsp;&nbsp; μὴ ἀδικία παρὰ τῷ θεῷ;&nbsp;&nbsp; μὴ γένοιτο.&nbsp;&nbsp;</span>
<span class="ver"><b>15</b></span> <span class="text">τῷ Μωϋσεῖ γὰρ λέγει·&nbsp;&nbsp; ἐλεήσω ὃν ἂν ἐλεῶ καὶ οἰκτειρήσω ὃν ἂν οἰκτείρω.&nbsp;&nbsp;</span>
<span class="ver"><b>16</b></span> <span class="text">ἄρα οὖν οὐ τοῦ θέλοντος οὐδὲ τοῦ τρέχοντος ἀλλὰ τοῦ ἐλεῶντος θεοῦ.&nbsp;&nbsp;</span>
<span class="ver"><b>17</b></span> <span class="text">λέγει γὰρ ἡ γραφὴ τῷ Φαραὼ ὅτι εἰς αὐτὸ τοῦτο ἐξήγειρά σε ὅπως ἐνδείξωμαι ἐν σοὶ τὴν δύναμίν μου καὶ ὅπως διαγγελῇ τὸ ὄνομά μου ἐν πάσῃ τῇ γῇ.&nbsp;&nbsp;</span>
<span class="ver"><b>18</b></span> <span class="text">ἄρα οὖν ὃν θέλει ἐλεεῖ, ὃν δὲ θέλει σκληρύνει.&nbsp;&nbsp;</span>
<span class="ver"><b>19</b></span> <span class="text">Ἐρεῖς μοι οὖν·&nbsp;&nbsp; τί οὖν ἔτι μέμφεται;&nbsp;&nbsp; τῷ γὰρ βουλήματι αὐτοῦ τίς ἀνθέστηκεν;&nbsp;&nbsp;</span>
<span class="ver"><b>20</b></span> <span class="text">ὦ ἄνθρωπε, μενοῦνγε σὺ τίς εἶ ὁ ἀνταποκρινόμενος τῷ θεῷ;&nbsp;&nbsp; μὴ ἐρεῖ τὸ πλάσμα τῷ πλάσαντι·&nbsp;&nbsp; τί με ἐποίησας οὕτως;&nbsp;&nbsp;</span>
<span class="ver"><b>21</b></span> <span class="text">ἢ οὐκ ἔχει ἐξουσίαν ὁ κεραμεὺς τοῦ πηλοῦ ἐκ τοῦ αὐτοῦ φυράματος ποιῆσαι ὃ μὲν εἰς τιμὴν σκεῦος ὃ δὲ εἰς ἀτιμίαν;&nbsp;&nbsp;</span>
<span class="ver"><b>22</b></span> <span class="text">εἰ δὲ θέλων ὁ θεὸς ἐνδείξασθαι τὴν ὀργὴν καὶ γνωρίσαι τὸ δυνατὸν αὐτοῦ ἤνεγκεν ἐν πολλῇ μακροθυμίᾳ σκεύη ὀργῆς κατηρτισμένα εἰς ἀπώλειαν,</span>
<span class="ver"><b>23</b></span> <span class="text">καὶ ἵνα γνωρίσῃ τὸν πλοῦτον τῆς δόξης αὐτοῦ ἐπὶ σκεύη ἐλέους ἃ προητοίμασεν εἰς δόξαν;&nbsp;&nbsp;</span>
<span class="ver"><b>24</b></span> <span class="text">Οὓς καὶ ἐκάλεσεν ἡμᾶς οὐ μόνον ἐξ Ἰουδαίων ἀλλὰ καὶ ἐξ ἐθνῶν,</span>
<span class="ver"><b>25</b></span> <span class="text">ὡς καὶ ἐν τῷ Ὡσηὲ λέγει·&nbsp;&nbsp; καλέσω τὸν οὐ λαόν μου λαόν μου καὶ τὴν οὐκ ἠγαπημένην ἠγαπημένην·&nbsp;&nbsp;</span>
<span class="ver"><b>26</b></span> <span class="text">καὶ ἔσται ἐν τῷ τόπῳ οὗ ἐρρέθη αὐτοῖς·&nbsp;&nbsp; οὐ λαός μου ὑμεῖς, ἐκεῖ κληθήσονται υἱοὶ θεοῦ ζῶντος.&nbsp;&nbsp;</span>
<span class="ver"><b>27</b></span> <span class="text">Ἠσαΐας δὲ κράζει ὑπὲρ τοῦ Ἰσραήλ·&nbsp;&nbsp; ἐὰν ᾖ ὁ ἀριθμὸς τῶν υἱῶν Ἰσραὴλ ὡς ἡ ἄμμος τῆς θαλάσσης, τὸ ὑπόλειμμα σωθήσεται·&nbsp;&nbsp;</span>
<span class="ver"><b>28</b></span> <span class="text">λόγον γὰρ συντελῶν καὶ συντέμνων ποιήσει κύριος ἐπὶ τῆς γῆς.&nbsp;&nbsp;</span>
<span class="ver"><b>29</b></span> <span class="text">καὶ καθὼς προείρηκεν Ἠσαΐας·&nbsp;&nbsp; εἰ μὴ κύριος σαβαὼθ ἐνκατέλιπεν ἡμῖν σπέρμα, ὡς Σόδομα ἂν ἐγενήθημεν καὶ ὡς Γόμορρα ἂν ὡμοιώθημεν.&nbsp;&nbsp;</span>
<span class="ver"><b>30</b></span> <span class="text">Τί οὖν ἐροῦμεν;&nbsp;&nbsp; ὅτι ἔθνη τὰ μὴ διώκοντα δικαιοσύνην κατέλαβεν δικαιοσύνην, δικαιοσύνην δὲ τὴν ἐκ πίστεως,</span>
<span class="ver"><b>31</b></span> <span class="text">Ἰσραὴλ δὲ διώκων νόμον δικαιοσύνης εἰς νόμον οὐκ ἔφθασεν.&nbsp;&nbsp;</span>
<span class="ver"><b>32</b></span> <span class="text">διὰ τί;&nbsp;&nbsp; ὅτι οὐκ ἐκ πίστεως ἀλλ᾽ ὡς ἐξ ἔργων·&nbsp;&nbsp; προσέκοψαν τῷ λίθῳ τοῦ προσκόμματος,</span>
<span class="ver"><b>33</b></span> <span class="text">καθὼς γέγραπται·&nbsp;&nbsp; ἰδοὺ τίθημι ἐν Σιὼν λίθον προσκόμματος καὶ πέτραν σκανδάλου, καὶ ὁ πιστεύων ἐπ᾽ αὐτῷ οὐ καταισχυνθήσεται.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;10</div>
<span class="ver"><b>1</b></span> <span class="text">Ἀδελφοί, ἡ μὲν εὐδοκία τῆς ἐμῆς καρδίας καὶ ἡ δέησις πρὸς τὸν θεὸν ὑπὲρ αὐτῶν εἰς σωτηρίαν.&nbsp;&nbsp;</span>
<span class="ver"><b>2</b></span> <span class="text">μαρτυρῶ γὰρ αὐτοῖς ὅτι ζῆλον θεοῦ ἔχουσιν ἀλλ᾽ οὐ κατ᾽ ἐπίγνωσιν·&nbsp;&nbsp;</span>
<span class="ver"><b>3</b></span> <span class="text">ἀγνοοῦντες γὰρ τὴν τοῦ θεοῦ δικαιοσύνην καὶ τὴν ἰδίαν δικαιοσύνην ζητοῦντες στῆσαι, τῇ δικαιοσύνῃ τοῦ θεοῦ οὐχ ὑπετάγησαν.&nbsp;&nbsp;</span>
<span class="ver"><b>4</b></span> <span class="text">τέλος γὰρ νόμου Χριστὸς εἰς δικαιοσύνην παντὶ τῷ πιστεύοντι.&nbsp;&nbsp;</span>
<span class="ver"><b>5</b></span> <span class="text">Μωϋσῆς γὰρ γράφει τὴν δικαιοσύνην τὴν ἐκ τοῦ νόμου ὅτι ὁ ποιήσας αὐτὰ ἄνθρωπος ζήσεται ἐν αὐτοῖς.&nbsp;&nbsp;</span>
<span class="ver"><b>6</b></span> <span class="text">ἡ δὲ ἐκ πίστεως δικαιοσύνη οὕτως λέγει·&nbsp;&nbsp; μὴ εἴπῃς ἐν τῇ καρδίᾳ σου·&nbsp;&nbsp; τίς ἀναβήσεται εἰς τὸν οὐρανόν;&nbsp;&nbsp; τοῦτ᾽ ἔστιν Χριστὸν καταγαγεῖν·&nbsp;&nbsp;</span>
<span class="ver"><b>7</b></span> <span class="text">ἤ·&nbsp;&nbsp; τίς καταβήσεται εἰς τὴν ἄβυσσον;&nbsp;&nbsp; τοῦτ᾽ ἔστιν Χριστὸν ἐκ νεκρῶν ἀναγαγεῖν.&nbsp;&nbsp;</span>
<span class="ver"><b>8</b></span> <span class="text">ἀλλὰ τί λέγει;&nbsp;&nbsp; ἐγγύς σου τὸ ῥῆμά ἐστιν ἐν τῷ στόματί σου καὶ ἐν τῇ καρδίᾳ σου, τοῦτ᾽ ἔστιν τὸ ῥῆμα τῆς πίστεως ὃ κηρύσσομεν.&nbsp;&nbsp;</span>
<span class="ver"><b>9</b></span> <span class="text">ὅτι ἐὰν ὁμολογήσῃς ἐν τῷ στόματί σου κύριον Ἰησοῦν καὶ πιστεύσῃς ἐν τῇ καρδίᾳ σου ὅτι ὁ θεὸς αὐτὸν ἤγειρεν ἐκ νεκρῶν, σωθήσῃ·&nbsp;&nbsp;</span>
<span class="ver"><b>10</b></span> <span class="text">καρδίᾳ γὰρ πιστεύεται εἰς δικαιοσύνην, στόματι δὲ ὁμολογεῖται εἰς σωτηρίαν.&nbsp;&nbsp;</span>
<span class="ver"><b>11</b></span> <span class="text">λέγει γὰρ ἡ γραφή·&nbsp;&nbsp; πᾶς ὁ πιστεύων ἐπ᾽ αὐτῷ οὐ καταισχυνθήσεται.&nbsp;&nbsp;</span>
<span class="ver"><b>12</b></span> <span class="text">οὐ γάρ ἐστιν διαστολὴ Ἰουδαίου τε καὶ Ἕλληνος, ὁ γὰρ αὐτὸς κύριος πάντων, πλουτῶν εἰς πάντας τοὺς ἐπικαλουμένους αὐτόν·&nbsp;&nbsp;</span>
<span class="ver"><b>13</b></span> <span class="text">πᾶς γὰρ ὃς ἂν ἐπικαλέσηται τὸ ὄνομα κυρίου σωθήσεται.&nbsp;&nbsp;</span>
<span class="ver"><b>14</b></span> <span class="text">Πῶς οὖν ἐπικαλέσωνται εἰς ὃν οὐκ ἐπίστευσαν;&nbsp;&nbsp; πῶς δὲ πιστεύσωσιν οὗ οὐκ ἤκουσαν;&nbsp;&nbsp; πῶς δὲ ἀκούσωσιν χωρὶς κηρύσσοντος;&nbsp;&nbsp;</span>
<span class="ver"><b>15</b></span> <span class="text">πῶς δὲ κηρύξωσιν ἐὰν μὴ ἀποσταλῶσιν;&nbsp;&nbsp; καθὼς γέγραπται·&nbsp;&nbsp; ὡς ὡραῖοι οἱ πόδες τῶν εὐαγγελιζομένων τὰ ἀγαθά.&nbsp;&nbsp;</span>
<span class="ver"><b>16</b></span> <span class="text">Ἀλλ᾽ οὐ πάντες ὑπήκουσαν τῷ εὐαγγελίῳ.&nbsp;&nbsp; Ἠσαΐας γὰρ λέγει·&nbsp;&nbsp; κύριε, τίς ἐπίστευσεν τῇ ἀκοῇ ἡμῶν;&nbsp;&nbsp;</span>
<span class="ver"><b>17</b></span> <span class="text">ἄρα ἡ πίστις ἐξ ἀκοῆς, ἡ δὲ ἀκοὴ διὰ ῥήματος Χριστοῦ.&nbsp;&nbsp;</span>
<span class="ver"><b>18</b></span> <span class="text">ἀλλὰ λέγω, μὴ οὐκ ἤκουσαν;&nbsp;&nbsp; μενοῦνγε·&nbsp;&nbsp; εἰς πᾶσαν τὴν γῆν ἐξῆλθεν ὁ φθόγγος αὐτῶν καὶ εἰς τὰ πέρατα τῆς οἰκουμένης τὰ ῥήματα αὐτῶν.&nbsp;&nbsp;</span>
<span class="ver"><b>19</b></span> <span class="text">ἀλλὰ λέγω, μὴ Ἰσραὴλ οὐκ ἔγνω;&nbsp;&nbsp; πρῶτος Μωϋσῆς λέγει·&nbsp;&nbsp; ἐγὼ παραζηλώσω ὑμᾶς ἐπ᾽ οὐκ ἔθνει, ἐπ᾽ ἔθνει ἀσυνέτῳ παροργιῶ ὑμᾶς.&nbsp;&nbsp;</span>
<span class="ver"><b>20</b></span> <span class="text">Ἠσαΐας δὲ ἀποτολμᾷ καὶ λέγει·&nbsp;&nbsp; εὑρέθην ἐν τοῖς ἐμὲ μὴ ζητοῦσιν, ἐμφανὴς ἐγενόμην τοῖς ἐμὲ μὴ ἐπερωτῶσιν.&nbsp;&nbsp;</span>
<span class="ver"><b>21</b></span> <span class="text">πρὸς δὲ τὸν Ἰσραὴλ λέγει·&nbsp;&nbsp; ὅλην τὴν ἡμέραν ἐξεπέτασα τὰς χεῖράς μου πρὸς λαὸν ἀπειθοῦντα καὶ ἀντιλέγοντα.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;11</div>
<span class="ver"><b>1</b></span> <span class="text">Λέγω οὖν, μὴ ἀπώσατο ὁ θεὸς τὸν λαὸν αὐτοῦ;&nbsp;&nbsp; μὴ γένοιτο·&nbsp;&nbsp; καὶ γὰρ ἐγὼ Ἰσραηλείτης εἰμί, ἐκ σπέρματος Ἀβραάμ, φυλῆς Βενιαμείν.&nbsp;&nbsp;</span>
<span class="ver"><b>2</b></span> <span class="text">οὐκ ἀπώσατο ὁ θεὸς τὸν λαὸν αὐτοῦ ὃν προέγνω.&nbsp;&nbsp; ἢ οὐκ οἴδατε ἐν Ἠλείᾳ τί λέγει ἡ γραφή, ὡς ἐντυγχάνει τῷ θεῷ κατὰ τοῦ Ἰσραήλ;&nbsp;&nbsp;</span>
<span class="ver"><b>3</b></span> <span class="text">κύριε, τοὺς προφήτας σου ἀπέκτειναν, τὰ θυσιαστήριά σου κατέσκαψαν, κἀγὼ ὑπελείφθην μόνος καὶ ζητοῦσιν τὴν ψυχήν μου.&nbsp;&nbsp;</span>
<span class="ver"><b>4</b></span> <span class="text">ἀλλὰ τί λέγει αὐτῷ ὁ χρηματισμός;&nbsp;&nbsp; κατέλιπον ἐμαυτῷ ἑπτακισχιλίους ἄνδρας, οἵτινες οὐκ ἔκαμψαν γόνυ τῇ Βάαλ.&nbsp;&nbsp;</span>
<span class="ver"><b>5</b></span> <span class="text">οὕτως οὖν καὶ ἐν τῷ νῦν καιρῷ λῖμμα κατ᾽ ἐκλογὴν χάριτος γέγονεν·&nbsp;&nbsp;</span>
<span class="ver"><b>6</b></span> <span class="text">εἰ δὲ χάριτι, οὐκέτι ἐξ ἔργων, ἐπεὶ ἡ χάρις οὐκέτι γίνεται χάρις.&nbsp;&nbsp;</span>
<span class="ver"><b>7</b></span> <span class="text">Τί οὖν;&nbsp;&nbsp; ὃ ἐπιζητεῖ Ἰσραήλ, τοῦτο οὐκ ἐπέτυχεν, ἡ δὲ ἐκλογὴ ἐπέτυχεν·&nbsp;&nbsp; οἱ δὲ λοιποὶ ἐπωρώθησαν,</span>
<span class="ver"><b>8</b></span> <span class="text">καθὼς γέγραπται·&nbsp;&nbsp; ἔδωκεν αὐτοῖς ὁ θεὸς πνεῦμα κατανύξεως, ὀφθαλμοὺς τοῦ μὴ βλέπειν καὶ ὦτα τοῦ μὴ ἀκούειν, ἕως τῆς σήμερον ἡμέρας.&nbsp;&nbsp;</span>
<span class="ver"><b>9</b></span> <span class="text">καὶ Δαυὶδ λέγει·&nbsp;&nbsp; γενηθήτω ἡ τράπεζα αὐτῶν εἰς παγίδα καὶ εἰς θήραν καὶ εἰς σκάνδαλον καὶ εἰς ἀνταπόδομα αὐτοῖς,</span>
<span class="ver"><b>10</b></span> <span class="text">σκοτισθήτωσαν οἱ ὀφθαλμοὶ αὐτῶν τοῦ μὴ βλέπειν καὶ τὸν νῶτον αὐτῶν διὰ παντὸς σύνκαμψον.&nbsp;&nbsp;</span>
<span class="ver"><b>11</b></span> <span class="text">Λέγω οὖν, μὴ ἔπταισαν ἵνα πέσωσιν;&nbsp;&nbsp; μὴ γένοιτο·&nbsp;&nbsp; ἀλλὰ τῷ αὐτῶν παραπτώματι ἡ σωτηρία τοῖς ἔθνεσιν εἰς τὸ παραζηλῶσαι αὐτούς.&nbsp;&nbsp;</span>
<span class="ver"><b>12</b></span> <span class="text">εἰ δὲ τὸ παράπτωμα αὐτῶν πλοῦτος κόσμου καὶ τὸ ἥττημα αὐτῶν πλοῦτος ἐθνῶν, πόσῳ μᾶλλον τὸ πλήρωμα αὐτῶν.&nbsp;&nbsp;</span>
<span class="ver"><b>13</b></span> <span class="text">Ὑμῖν δὲ λέγω τοῖς ἔθνεσιν·&nbsp;&nbsp; ἐφ᾽ ὅσον μὲν οὖν εἰμι ἐγὼ ἐθνῶν ἀπόστολος, τὴν διακονίαν μου δοξάζω,</span>
<span class="ver"><b>14</b></span> <span class="text">εἴ πως παραζηλώσω μου τὴν σάρκα καὶ σώσω τινὰς ἐξ αὐτῶν.&nbsp;&nbsp;</span>
<span class="ver"><b>15</b></span> <span class="text">εἰ γὰρ ἡ ἀποβολὴ αὐτῶν καταλλαγὴ κόσμου, τίς ἡ πρόσλημψις εἰ μὴ ζωὴ ἐκ νεκρῶν;&nbsp;&nbsp;</span>
<span class="ver"><b>16</b></span> <span class="text">εἰ δὲ ἡ ἀπαρχὴ ἁγία, καὶ τὸ φύραμα·&nbsp;&nbsp; καὶ εἰ ἡ ῥίζα ἁγία, καὶ οἱ κλάδοι.&nbsp;&nbsp;</span>
<span class="ver"><b>17</b></span> <span class="text">Εἰ δέ τινες τῶν κλάδων ἐξεκλάσθησαν, σὺ δὲ ἀγριέλαιος ὢν ἐνεκεντρίσθης ἐν αὐτοῖς καὶ συνκοινωνὸς τῆς ῥίζης τῆς πιότητος τῆς ἐλαίας ἐγένου,</span>
<span class="ver"><b>18</b></span> <span class="text">μὴ κατακαυχῶ τῶν κλάδων·&nbsp;&nbsp; εἰ δὲ κατακαυχᾶσαι οὐ σὺ τὴν ῥίζαν βαστάζεις ἀλλὰ ἡ ῥίζα σέ.&nbsp;&nbsp;</span>
<span class="ver"><b>19</b></span> <span class="text">ἐρεῖς οὖν·&nbsp;&nbsp; ἐξεκλάσθησαν κλάδοι ἵνα ἐγὼ ἐνκεντρισθῶ.&nbsp;&nbsp;</span>
<span class="ver"><b>20</b></span> <span class="text">καλῶς·&nbsp;&nbsp; τῇ ἀπιστίᾳ ἐξεκλάσθησαν, σὺ δὲ τῇ πίστει ἕστηκας.&nbsp;&nbsp; μὴ ὑψηλὰ φρόνει ἀλλὰ φοβοῦ·&nbsp;&nbsp;</span>
<span class="ver"><b>21</b></span> <span class="text">εἰ γὰρ ὁ θεὸς τῶν κατὰ φύσει κλάδων οὐκ ἐφείσατο, μή πως οὐδὲ σοῦ φείσεται.&nbsp;&nbsp;</span>
<span class="ver"><b>22</b></span> <span class="text">ἴδε οὖν χρηστότητα καὶ ἀποτομίαν θεοῦ·&nbsp;&nbsp; ἐπὶ μὲν τοὺς πεσόντας ἀποτομία, ἐπὶ δὲ σὲ χρηστότης θεοῦ, ἐὰν ἐπιμένῃς τῇ χρηστότητι, ἐπεὶ καὶ σὺ ἐκκοπήσῃ.&nbsp;&nbsp;</span>
<span class="ver"><b>23</b></span> <span class="text">κἀκεῖνοι δέ, ἐὰν μὴ ἐπιμένωσιν τῇ ἀπιστίᾳ, ἐνκεντρισθήσονται·&nbsp;&nbsp; δυνατὸς γάρ ἐστιν ὁ θεὸς πάλιν ἐνκεντρίσαι αὐτούς.&nbsp;&nbsp;</span>
<span class="ver"><b>24</b></span> <span class="text">εἰ γὰρ σὺ ἐκ τῆς κατὰ φύσιν ἐξεκόπης ἀγριελαίου καὶ παρὰ φύσιν ἐνεκεντρίσθης εἰς καλλιέλαιον, πόσῳ μᾶλλον οὗτοι οἱ κατὰ φύσιν ἐνκεντρισθήσονται τῇ ἰδίᾳ ἐλαίᾳ.&nbsp;&nbsp;</span>
<span class="ver"><b>25</b></span> <span class="text">Οὐ γὰρ θέλω ὑμᾶς ἀγνοεῖν, ἀδελφοί, τὸ μυστήριον τοῦτο, ἵνα μὴ ἦτε παρ᾽ ἑαυτοῖς φρόνιμοι, ὅτι πώρωσις ἀπὸ μέρους τῷ Ἰσραὴλ γέγονεν ἄχρι οὗ τὸ πλήρωμα τῶν ἐθνῶν εἰσέλθῃ</span>
<span class="ver"><b>26</b></span> <span class="text">καὶ οὕτως πᾶς Ἰσραὴλ σωθήσεται, καθὼς γέγραπται·&nbsp;&nbsp; ἥξει ἐκ Σιὼν ὁ ῥυόμενος, ἀποστρέψει ἀσεβείας ἀπὸ Ἰακώβ.&nbsp;&nbsp;</span>
<span class="ver"><b>27</b></span> <span class="text">καὶ αὕτη αὐτοῖς ἡ παρ᾽ ἐμοῦ διαθήκη, ὅταν ἀφέλωμαι τὰς ἁμαρτίας αὐτῶν.&nbsp;&nbsp;</span>
<span class="ver"><b>28</b></span> <span class="text">κατὰ μὲν τὸ εὐαγγέλιον ἐχθροὶ δι᾽ ὑμᾶς, κατὰ δὲ τὴν ἐκλογὴν ἀγαπητοὶ διὰ τοὺς πατέρας·&nbsp;&nbsp;</span>
<span class="ver"><b>29</b></span> <span class="text">ἀμεταμέλητα γὰρ τὰ χαρίσματα καὶ ἡ κλῆσις τοῦ θεοῦ.&nbsp;&nbsp;</span>
<span class="ver"><b>30</b></span> <span class="text">ὥσπερ γὰρ ὑμεῖς ποτε ἠπειθήσατε τῷ θεῷ, νῦν δὲ ἠλεήθητε τῇ τούτων ἀπειθείᾳ,</span>
<span class="ver"><b>31</b></span> <span class="text">οὕτως καὶ οὗτοι νῦν ἠπείθησαν τῷ ὑμετέρῳ ἐλέει, ἵνα καὶ αὐτοὶ νῦν ἐλεηθῶσιν.&nbsp;&nbsp;</span>
<span class="ver"><b>32</b></span> <span class="text">συνέκλεισεν γὰρ ὁ θεὸς τοὺς πάντας εἰς ἀπείθειαν, ἵνα τοὺς πάντας ἐλεήσῃ.&nbsp;&nbsp;</span>
<span class="ver"><b>33</b></span> <span class="text">Ὦ βάθος πλούτου καὶ σοφίας καὶ γνώσεως θεοῦ·&nbsp;&nbsp; ὡς ἀνεξεραύνητα τὰ κρίματα αὐτοῦ καὶ ἀνεξιχνίαστοι αἱ ὁδοὶ αὐτοῦ.&nbsp;&nbsp;</span>
<span class="ver"><b>34</b></span> <span class="text">τίς γὰρ ἔγνω νοῦν κυρίου;&nbsp;&nbsp; ἢ τίς σύμβουλος αὐτοῦ ἐγένετο;&nbsp;&nbsp;</span>
<span class="ver"><b>35</b></span> <span class="text">ἢ τίς προέδωκεν αὐτῷ, καὶ ἀνταποδοθήσεται αὐτῷ;&nbsp;&nbsp;</span>
<span class="ver"><b>36</b></span> <span class="text">ὅτι ἐξ αὐτοῦ καὶ δι᾽ αὐτοῦ καὶ εἰς αὐτὸν τὰ πάντα·&nbsp;&nbsp; αὐτῷ ἡ δόξα εἰς τοὺς αἰῶνας, ἀμήν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;12</div>
<span class="ver"><b>1</b></span> <span class="text">Παρακαλῶ οὖν ὑμᾶς, ἀδελφοί, διὰ τῶν οἰκτιρμῶν τοῦ θεοῦ παραστῆσαι τὰ σώματα ὑμῶν θυσίαν ζῶσαν ἁγίαν εὐάρεστον τῷ θεῷ, τὴν λογικὴν λατρείαν ὑμῶν·&nbsp;&nbsp;</span>
<span class="ver"><b>2</b></span> <span class="text">καὶ μὴ συνσχηματίζεσθε τῷ αἰῶνι τούτῳ, ἀλλὰ μεταμορφοῦσθε τῇ ἀνακαινώσει τοῦ νοὸς εἰς τὸ δοκιμάζειν ὑμᾶς τί τὸ θέλημα τοῦ θεοῦ, τὸ ἀγαθὸν καὶ εὐάρεστον καὶ τέλειον.&nbsp;&nbsp;</span>
<span class="ver"><b>3</b></span> <span class="text">Λέγω γὰρ διὰ τῆς χάριτος τῆς δοθείσης μοι παντὶ τῷ ὄντι ἐν ὑμῖν μὴ ὑπερφρονεῖν παρ᾽ ὃ δεῖ φρονεῖν ἀλλὰ φρονεῖν εἰς τὸ σωφρονεῖν, ἑκάστῳ ὡς ὁ θεὸς ἐμέρισεν μέτρον πίστεως.&nbsp;&nbsp;</span>
<span class="ver"><b>4</b></span> <span class="text">καθάπερ γὰρ ἐν ἑνὶ σώματι πολλὰ μέλη ἔχομεν, τὰ δὲ μέλη πάντα οὐ τὴν αὐτὴν ἔχει πρᾶξιν,</span>
<span class="ver"><b>5</b></span> <span class="text">οὕτως οἱ πολλοὶ ἓν σῶμά ἐσμεν ἐν Χριστῷ, τὸ δὲ καθ᾽ εἷς ἀλλήλων μέλη.&nbsp;&nbsp;</span>
<span class="ver"><b>6</b></span> <span class="text">ἔχοντες δὲ χαρίσματα κατὰ τὴν χάριν τὴν δοθεῖσαν ἡμῖν διάφορα, εἴτε προφητείαν κατὰ τὴν ἀναλογίαν τῆς πίστεως,</span>
<span class="ver"><b>7</b></span> <span class="text">εἴτε διακονίαν ἐν τῇ διακονίᾳ, εἴτε ὁ διδάσκων ἐν τῇ διδασκαλίᾳ,</span>
<span class="ver"><b>8</b></span> <span class="text">εἴτε ὁ παρακαλῶν ἐν τῇ παρακλήσει·&nbsp;&nbsp; ὁ μεταδιδοὺς ἐν ἁπλότητι, ὁ προϊστάμενος ἐν σπουδῇ, ὁ ἐλεῶν ἐν ἱλαρότητι.&nbsp;&nbsp;</span>
<span class="ver"><b>9</b></span> <span class="text">Ἡ ἀγάπη ἀνυπόκριτος.&nbsp;&nbsp; ἀποστυγοῦντες τὸ πονηρόν, κολλώμενοι τῷ ἀγαθῷ,</span>
<span class="ver"><b>10</b></span> <span class="text">τῇ φιλαδελφίᾳ εἰς ἀλλήλους φιλόστοργοι, τῇ τιμῇ ἀλλήλους προηγούμενοι,</span>
<span class="ver"><b>11</b></span> <span class="text">τῇ σπουδῇ μὴ ὀκνηροί, τῷ πνεύματι ζέοντες, τῷ κυρίῳ δουλεύοντες,</span>
<span class="ver"><b>12</b></span> <span class="text">τῇ ἐλπίδι χαίροντες, τῇ θλίψει ὑπομένοντες, τῇ προσευχῇ προσκαρτεροῦντες,</span>
<span class="ver"><b>13</b></span> <span class="text">ταῖς χρείαις τῶν ἁγίων κοινωνοῦντες, τὴν φιλοξενίαν διώκοντες.&nbsp;&nbsp;</span>
<span class="ver"><b>14</b></span> <span class="text">εὐλογεῖτε τοὺς διώκοντας, εὐλογεῖτε καὶ μὴ καταρᾶσθε.&nbsp;&nbsp;</span>
<span class="ver"><b>15</b></span> <span class="text">χαίρειν μετὰ χαιρόντων, κλαίειν μετὰ κλαιόντων.&nbsp;&nbsp;</span>
<span class="ver"><b>16</b></span> <span class="text">τὸ αὐτὸ εἰς ἀλλήλους φρονοῦντες, μὴ τὰ ὑψηλὰ φρονοῦντες ἀλλὰ τοῖς ταπεινοῖς συναπαγόμενοι.&nbsp;&nbsp; μὴ γίνεσθε φρόνιμοι παρ᾽ ἑαυτοῖς.&nbsp;&nbsp;</span>
<span class="ver"><b>17</b></span> <span class="text">μηδενὶ κακὸν ἀντὶ κακοῦ ἀποδιδόντες, προνοούμενοι καλὰ ἐνώπιον πάντων ἀνθρώπων·&nbsp;&nbsp;</span>
<span class="ver"><b>18</b></span> <span class="text">εἰ δυνατὸν τὸ ἐξ ὑμῶν, μετὰ πάντων ἀνθρώπων εἰρηνεύοντες·&nbsp;&nbsp;</span>
<span class="ver"><b>19</b></span> <span class="text">μὴ ἑαυτοὺς ἐκδικοῦντες, ἀγαπητοί, ἀλλὰ δότε τόπον τῇ ὀργῇ, γέγραπται γάρ·&nbsp;&nbsp; ἐμοὶ ἐκδίκησις, ἐγὼ ἀνταποδώσω, λέγει κύριος.&nbsp;&nbsp;</span>
<span class="ver"><b>20</b></span> <span class="text">ἀλλὰ ἐὰν πεινᾷ ὁ ἐχθρός σου, ψώμιζε αὐτόν·&nbsp;&nbsp; ἐὰν διψᾷ, πότιζε αὐτόν·&nbsp;&nbsp; τοῦτο γὰρ ποιῶν ἄνθρακας πυρὸς σωρεύσεις ἐπὶ τὴν κεφαλὴν αὐτοῦ.&nbsp;&nbsp;</span>
<span class="ver"><b>21</b></span> <span class="text">μὴ νικῶ ὑπὸ τοῦ κακοῦ ἀλλὰ νίκα ἐν τῷ ἀγαθῷ τὸ κακόν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;13</div>
<span class="ver"><b>1</b></span> <span class="text">Πᾶσα ψυχὴ ἐξουσίαις ὑπερεχούσαις ὑποτασσέσθω.&nbsp;&nbsp; οὐ γὰρ ἔστιν ἐξουσία εἰ μὴ ὑπὸ θεοῦ, αἱ δὲ οὖσαι ὑπὸ θεοῦ τεταγμέναι εἰσίν.&nbsp;&nbsp;</span>
<span class="ver"><b>2</b></span> <span class="text">ὥστε ὁ ἀντιτασσόμενος τῇ ἐξουσίᾳ τῇ τοῦ θεοῦ διαταγῇ ἀνθέστηκεν, οἱ δὲ ἀνθεστηκότες ἑαυτοῖς κρίμα λήμψονται.&nbsp;&nbsp;</span>
<span class="ver"><b>3</b></span> <span class="text">οἱ γὰρ ἄρχοντες οὐκ εἰσὶν φόβος τῷ ἀγαθῷ ἔργῳ ἀλλὰ τῷ κακῷ.&nbsp;&nbsp; θέλεις δὲ μὴ φοβεῖσθαι τὴν ἐξουσίαν·&nbsp;&nbsp; τὸ ἀγαθὸν ποίει, καὶ ἕξεις ἔπαινον ἐξ αὐτῆς·&nbsp;&nbsp;</span>
<span class="ver"><b>4</b></span> <span class="text">θεοῦ γὰρ διάκονός ἐστιν σοὶ εἰς τὸ ἀγαθόν.&nbsp;&nbsp; ἐὰν δὲ τὸ κακὸν ποιῇς, φοβοῦ·&nbsp;&nbsp; οὐ γὰρ εἰκῇ τὴν μάχαιραν φορεῖ·&nbsp;&nbsp; θεοῦ γὰρ διάκονός ἐστιν ἔκδικος εἰς ὀργὴν τῷ τὸ κακὸν πράσσοντι.&nbsp;&nbsp;</span>
<span class="ver"><b>5</b></span> <span class="text">διὸ ἀνάγκη ὑποτάσσεσθαι, οὐ μόνον διὰ τὴν ὀργὴν ἀλλὰ καὶ διὰ τὴν συνείδησιν.&nbsp;&nbsp;</span>
<span class="ver"><b>6</b></span> <span class="text">διὰ τοῦτο γὰρ καὶ φόρους τελεῖτε·&nbsp;&nbsp; λειτουργοὶ γὰρ θεοῦ εἰσιν εἰς αὐτὸ τοῦτο προσκαρτεροῦντες.&nbsp;&nbsp;</span>
<span class="ver"><b>7</b></span> <span class="text">ἀπόδοτε πᾶσιν τὰς ὀφειλάς, τῷ τὸν φόρον τὸν φόρον, τῷ τὸ τέλος τὸ τέλος, τῷ τὸν φόβον τὸν φόβον, τῷ τὴν τιμὴν τὴν τιμήν.&nbsp;&nbsp;</span>
<span class="ver"><b>8</b></span> <span class="text">Μηδενὶ μηδὲν ὀφείλετε εἰ μὴ τὸ ἀλλήλους ἀγαπᾶν·&nbsp;&nbsp; ὁ γὰρ ἀγαπῶν τὸν ἕτερον νόμον πεπλήρωκεν.&nbsp;&nbsp;</span>
<span class="ver"><b>9</b></span> <span class="text">τὸ γὰρ οὐ μοιχεύσεις, οὐ φονεύσεις, οὐ κλέψεις, οὐκ ἐπιθυμήσεις, καὶ εἴ τις ἑτέρα ἐντολή, ἐν τῷ λόγῳ τούτῳ ἀνακεφαλαιοῦται·&nbsp;&nbsp; ἀγαπήσεις τὸν πλησίον σου ὡς σεαυτόν.&nbsp;&nbsp;</span>
<span class="ver"><b>10</b></span> <span class="text">ἡ ἀγάπη τῷ πλησίον κακὸν οὐκ ἐργάζεται·&nbsp;&nbsp; πλήρωμα οὖν νόμου ἡ ἀγάπη.&nbsp;&nbsp;</span>
<span class="ver"><b>11</b></span> <span class="text">Καὶ τοῦτο εἰδότες τὸν καιρόν, ὅτι ὥρα ἤδη ὑμᾶς ἐξ ὕπνου ἐγερθῆναι, νῦν γὰρ ἐγγύτερον ἡμῶν ἡ σωτηρία ἢ ὅτε ἐπιστεύσαμεν.&nbsp;&nbsp;</span>
<span class="ver"><b>12</b></span> <span class="text">ἡ νὺξ προέκοψεν, ἡ δὲ ἡμέρα ἤγγικεν.&nbsp;&nbsp; ἀποθώμεθα οὖν τὰ ἔργα τοῦ σκότους, ἐνδυσώμεθα δὲ τὰ ὅπλα τοῦ φωτός.&nbsp;&nbsp;</span>
<span class="ver"><b>13</b></span> <span class="text">ὡς ἐν ἡμέρᾳ εὐσχημόνως περιπατήσωμεν, μὴ κώμοις καὶ μέθαις, μὴ κοίταις καὶ ἀσελγείαις, μὴ ἔριδι καὶ ζήλῳ,</span>
<span class="ver"><b>14</b></span> <span class="text">ἀλλὰ ἐνδύσασθε τὸν κύριον Ἰησοῦν Χριστὸν καὶ τῆς σαρκὸς πρόνοιαν μὴ ποιεῖσθε εἰς ἐπιθυμίας.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;14</div>
<span class="ver"><b>1</b></span> <span class="text">Τὸν δὲ ἀσθενοῦντα τῇ πίστει προσλαμβάνεσθε, μὴ εἰς διακρίσεις διαλογισμῶν.&nbsp;&nbsp;</span>
<span class="ver"><b>2</b></span> <span class="text">ὃς μὲν πιστεύει φαγεῖν πάντα, ὁ δὲ ἀσθενῶν λάχανα ἐσθίει.&nbsp;&nbsp;</span>
<span class="ver"><b>3</b></span> <span class="text">ὁ ἐσθίων τὸν μὴ ἐσθίοντα μὴ ἐξουθενείτω, ὁ δὲ μὴ ἐσθίων τὸν ἐσθίοντα μὴ κρινέτω, ὁ θεὸς γὰρ αὐτὸν προσελάβετο.&nbsp;&nbsp;</span>
<span class="ver"><b>4</b></span> <span class="text">σὺ τίς εἶ ὁ κρίνων ἀλλότριον οἰκέτην;&nbsp;&nbsp; τῷ ἰδίῳ κυρίῳ στήκει ἢ πίπτει·&nbsp;&nbsp; σταθήσεται δέ, δυνατεῖ γὰρ ὁ κύριος στῆσαι αὐτόν.&nbsp;&nbsp;</span>
<span class="ver"><b>5</b></span> <span class="text">Ὃς μὲν κρίνει ἡμέραν παρ᾽ ἡμέραν, ὃς δὲ κρίνει πᾶσαν ἡμέραν·&nbsp;&nbsp; ἕκαστος ἐν τῷ ἰδίῳ νοῒ πληροφορείσθω.&nbsp;&nbsp;</span>
<span class="ver"><b>6</b></span> <span class="text">ὁ φρονῶν τὴν ἡμέραν κυρίῳ φρονεῖ·&nbsp;&nbsp; καὶ ὁ ἐσθίων κυρίῳ ἐσθίει, εὐχαριστεῖ γὰρ τῷ θεῷ·&nbsp;&nbsp; καὶ ὁ μὴ ἐσθίων κυρίῳ οὐκ ἐσθίει καὶ εὐχαριστεῖ τῷ θεῷ.&nbsp;&nbsp;</span>
<span class="ver"><b>7</b></span> <span class="text">οὐδεὶς γὰρ ἡμῶν ἑαυτῷ ζῇ καὶ οὐδεὶς ἑαυτῷ ἀποθνῄσκει·&nbsp;&nbsp;</span>
<span class="ver"><b>8</b></span> <span class="text">ἐάν τε γὰρ ζῶμεν, τῷ κυρίῳ ζῶμεν, ἐάν τε ἀποθνῄσκωμεν, τῷ κυρίῳ ἀποθνῄσκομεν.&nbsp;&nbsp; ἐάν τε οὖν ζῶμεν ἐάν τε ἀποθνῄσκωμεν, τοῦ κυρίου ἐσμέν.&nbsp;&nbsp;</span>
<span class="ver"><b>9</b></span> <span class="text">εἰς τοῦτο γὰρ Χριστὸς ἀπέθανεν καὶ ἔζησεν, ἵνα καὶ νεκρῶν καὶ ζώντων κυριεύσῃ.&nbsp;&nbsp;</span>
<span class="ver"><b>10</b></span> <span class="text">Σὺ δὲ τί κρίνεις τὸν ἀδελφόν σου;&nbsp;&nbsp; ἢ καὶ σὺ τί ἐξουθενεῖς τὸν ἀδελφόν σου;&nbsp;&nbsp; πάντες γὰρ παραστησόμεθα τῷ βήματι τοῦ θεοῦ,</span>
<span class="ver"><b>11</b></span> <span class="text">γέγραπται γάρ·&nbsp;&nbsp; ζῶ ἐγώ, λέγει κύριος, ὅτι ἐμοὶ κάμψει πᾶν γόνυ καὶ πᾶσα γλῶσσα ἐξομολογήσεται τῷ θεῷ.&nbsp;&nbsp;</span>
<span class="ver"><b>12</b></span> <span class="text">ἄρα οὖν ἕκαστος ἡμῶν περὶ ἑαυτοῦ λόγον δώσει τῷ θεῷ.&nbsp;&nbsp;</span>
<span class="ver"><b>13</b></span> <span class="text">Μηκέτι οὖν ἀλλήλους κρίνωμεν·&nbsp;&nbsp; ἀλλὰ τοῦτο κρίνατε μᾶλλον, τὸ μὴ τιθέναι πρόσκομμα τῷ ἀδελφῷ ἢ σκάνδαλον.&nbsp;&nbsp;</span>
<span class="ver"><b>14</b></span> <span class="text">οἶδα καὶ πέπεισμαι ἐν κυρίῳ Ἰησοῦ ὅτι οὐδὲν κοινὸν δι᾽ ἑαυτοῦ, εἰ μὴ τῷ λογιζομένῳ τι κοινὸν εἶναι, ἐκείνῳ κοινόν.&nbsp;&nbsp;</span>
<span class="ver"><b>15</b></span> <span class="text">εἰ γὰρ διὰ βρῶμα ὁ ἀδελφός σου λυπεῖται, οὐκέτι κατὰ ἀγάπην περιπατεῖς·&nbsp;&nbsp; μὴ τῷ βρώματί σου ἐκεῖνον ἀπόλλυε ὑπὲρ οὗ Χριστὸς ἀπέθανεν.&nbsp;&nbsp;</span>
<span class="ver"><b>16</b></span> <span class="text">μὴ βλασφημείσθω οὖν ὑμῶν τὸ ἀγαθόν.&nbsp;&nbsp;</span>
<span class="ver"><b>17</b></span> <span class="text">οὐ γάρ ἐστιν ἡ βασιλεία τοῦ θεοῦ βρῶσις καὶ πόσις ἀλλὰ δικαιοσύνη καὶ εἰρήνη καὶ χαρὰ ἐν πνεύματι ἁγίῳ·&nbsp;&nbsp;</span>
<span class="ver"><b>18</b></span> <span class="text">ὁ γὰρ ἐν τούτῳ δουλεύων τῷ Χριστῷ εὐάρεστος τῷ θεῷ καὶ δόκιμος τοῖς ἀνθρώποις.&nbsp;&nbsp;</span>
<span class="ver"><b>19</b></span> <span class="text">Ἄρα οὖν τὰ τῆς εἰρήνης διώκωμεν καὶ τὰ τῆς οἰκοδομῆς τῆς εἰς ἀλλήλους.&nbsp;&nbsp;</span>
<span class="ver"><b>20</b></span> <span class="text">μὴ ἕνεκεν βρώματος κατάλυε τὸ ἔργον τοῦ θεοῦ.&nbsp;&nbsp; πάντα μὲν καθαρά, ἀλλὰ κακὸν τῷ ἀνθρώπῳ τῷ διὰ προσκόμματος ἐσθίοντι.&nbsp;&nbsp;</span>
<span class="ver"><b>21</b></span> <span class="text">καλὸν τὸ μὴ φαγεῖν κρέα μηδὲ πιεῖν οἶνον μηδὲ ἐν ᾧ ὁ ἀδελφός σου προσκόπτει ἢ σκανδαλίζεται, ἢ ἀσθενεῖ·&nbsp;&nbsp;</span>
<span class="ver"><b>22</b></span> <span class="text">σὺ πίστιν ἣν ἔχεις κατὰ σεαυτὸν ἔχε ἐνώπιον τοῦ θεοῦ.&nbsp;&nbsp; μακάριος ὁ μὴ κρίνων ἑαυτὸν ἐν ᾧ δοκιμάζει·&nbsp;&nbsp;</span>
<span class="ver"><b>23</b></span> <span class="text">ὁ δὲ διακρινόμενος ἐὰν φάγῃ κατακέκριται, ὅτι οὐκ ἐκ πίστεως·&nbsp;&nbsp; πᾶν δὲ ὃ οὐκ ἐκ πίστεως ἁμαρτία ἐστίν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;15</div>
<span class="ver"><b>1</b></span> <span class="text">Ὀφείλομεν δὲ ἡμεῖς οἱ δυνατοὶ τὰ ἀσθενήματα τῶν ἀδυνάτων βαστάζειν καὶ μὴ ἑαυτοῖς ἀρέσκειν.&nbsp;&nbsp;</span>
<span class="ver"><b>2</b></span> <span class="text">ἕκαστος ἡμῶν τῷ πλησίον ἀρεσκέτω εἰς τὸ ἀγαθὸν πρὸς οἰκοδομήν·&nbsp;&nbsp;</span>
<span class="ver"><b>3</b></span> <span class="text">καὶ γὰρ ὁ Χριστὸς οὐχ ἑαυτῷ ἤρεσεν, ἀλλὰ καθὼς γέγραπται·&nbsp;&nbsp; οἱ ὀνειδισμοὶ τῶν ὀνειδιζόντων σε ἐπέπεσαν ἐπ᾽ ἐμέ.&nbsp;&nbsp;</span>
<span class="ver"><b>4</b></span> <span class="text">ὅσα γὰρ προεγράφη, εἰς τὴν ἡμετέραν διδασκαλίαν ἐγράφη, ἵνα διὰ τῆς ὑπομονῆς καὶ διὰ τῆς παρακλήσεως τῶν γραφῶν τὴν ἐλπίδα ἔχωμεν.&nbsp;&nbsp;</span>
<span class="ver"><b>5</b></span> <span class="text">ὁ δὲ θεὸς τῆς ὑπομονῆς καὶ τῆς παρακλήσεως δῴη ὑμῖν τὸ αὐτὸ φρονεῖν ἐν ἀλλήλοις κατὰ Χριστὸν Ἰησοῦν,</span>
<span class="ver"><b>6</b></span> <span class="text">ἵνα ὁμοθυμαδὸν ἐν ἑνὶ στόματι δοξάζητε τὸν θεὸν καὶ πατέρα τοῦ κυρίου ἡμῶν Ἰησοῦ Χριστοῦ.&nbsp;&nbsp;</span>
<span class="ver"><b>7</b></span> <span class="text">Διὸ προσλαμβάνεσθε ἀλλήλους, καθὼς καὶ ὁ Χριστὸς προσελάβετο ὑμᾶς εἰς δόξαν τοῦ θεοῦ.&nbsp;&nbsp;</span>
<span class="ver"><b>8</b></span> <span class="text">λέγω γὰρ Χριστὸν διάκονον γεγενῆσθαι περιτομῆς ὑπὲρ ἀληθείας θεοῦ, εἰς τὸ βεβαιῶσαι τὰς ἐπαγγελίας τῶν πατέρων,</span>
<span class="ver"><b>9</b></span> <span class="text">τὰ δὲ ἔθνη ὑπὲρ ἐλέους δοξάσαι τὸν θεόν, καθὼς γέγραπται·&nbsp;&nbsp; διὰ τοῦτο ἐξομολογήσομαί σοι ἐν ἔθνεσιν καὶ τῷ ὀνόματί σου ψαλῶ.&nbsp;&nbsp;</span>
<span class="ver"><b>10</b></span> <span class="text">καὶ πάλιν λέγει·&nbsp;&nbsp; εὐφράνθητε, ἔθνη, μετὰ τοῦ λαοῦ αὐτοῦ.&nbsp;&nbsp;</span>
<span class="ver"><b>11</b></span> <span class="text">καὶ πάλιν·&nbsp;&nbsp; αἰνεῖτε, πάντα τὰ ἔθνη, τὸν κύριον καὶ ἐπαινεσάτωσαν αὐτὸν πάντες οἱ λαοί.&nbsp;&nbsp;</span>
<span class="ver"><b>12</b></span> <span class="text">καὶ πάλιν Ἠσαΐας λέγει·&nbsp;&nbsp; ἔσται ἡ ῥίζα τοῦ Ἰεσσαὶ καὶ ὁ ἀνιστάμενος ἄρχειν ἐθνῶν, ἐπ᾽ αὐτῷ ἔθνη ἐλπιοῦσιν.&nbsp;&nbsp;</span>
<span class="ver"><b>13</b></span> <span class="text">Ὁ δὲ θεὸς τῆς ἐλπίδος πληρώσαι ὑμᾶς πάσης χαρᾶς καὶ εἰρήνης ἐν τῷ πιστεύειν, εἰς τὸ περισσεύειν ὑμᾶς ἐν τῇ ἐλπίδι ἐν δυνάμει πνεύματος ἁγίου.&nbsp;&nbsp;</span>
<span class="ver"><b>14</b></span> <span class="text">Πέπεισμαι δέ, ἀδελφοί μου, καὶ αὐτὸς ἐγὼ περὶ ὑμῶν ὅτι καὶ αὐτοὶ μεστοί ἐστε ἀγαθωσύνης, πεπληρωμένοι πάσης γνώσεως, δυνάμενοι καὶ ἀλλήλους νουθετεῖν.&nbsp;&nbsp;</span>
<span class="ver"><b>15</b></span> <span class="text">τολμηρότερον δὲ ἔγραψα ὑμῖν ἀπὸ μέρους ὡς ἐπαναμιμνῄσκων ὑμᾶς διὰ τὴν χάριν τὴν δοθεῖσάν μοι ὑπὸ τοῦ θεοῦ</span>
<span class="ver"><b>16</b></span> <span class="text">εἰς τὸ εἶναί με λειτουργὸν Χριστοῦ Ἰησοῦ εἰς τὰ ἔθνη, ἱερουργοῦντα τὸ εὐαγγέλιον τοῦ θεοῦ, ἵνα γένηται ἡ προσφορὰ τῶν ἐθνῶν εὐπρόσδεκτος, ἡγιασμένη ἐν πνεύματι ἁγίῳ.&nbsp;&nbsp;</span>
<span class="ver"><b>17</b></span> <span class="text">ἔχω οὖν τὴν καύχησιν ἐν Χριστῷ Ἰησοῦ τὰ πρὸς τὸν θεόν·&nbsp;&nbsp;</span>
<span class="ver"><b>18</b></span> <span class="text">οὐ γὰρ τολμήσω τι λαλεῖν ὧν οὐ κατειργάσατο Χριστὸς δι᾽ ἐμοῦ εἰς ὑπακοὴν ἐθνῶν, λόγῳ καὶ ἔργῳ,</span>
<span class="ver"><b>19</b></span> <span class="text">ἐν δυνάμει σημείων καὶ τεράτων, ἐν δυνάμει πνεύματος θεοῦ·&nbsp;&nbsp; ὥστε με ἀπὸ Ἰερουσαλὴμ καὶ κύκλῳ μέχρι τοῦ Ἰλλυρικοῦ πεπληρωκέναι τὸ εὐαγγέλιον τοῦ Χριστοῦ,</span>
<span class="ver"><b>20</b></span> <span class="text">οὕτως δὲ φιλοτιμούμενον εὐαγγελίζεσθαι οὐχ ὅπου ὠνομάσθη Χριστός, ἵνα μὴ ἐπ᾽ ἀλλότριον θεμέλιον οἰκοδομῶ,</span>
<span class="ver"><b>21</b></span> <span class="text">ἀλλὰ καθὼς γέγραπται·&nbsp;&nbsp; οἷς οὐκ ἀνηγγέλη περὶ αὐτοῦ ὄψονται, καὶ οἳ οὐκ ἀκηκόασιν συνήσουσιν.&nbsp;&nbsp;</span>
<span class="ver"><b>22</b></span> <span class="text">Διὸ καὶ ἐνεκοπτόμην τὰ πολλὰ τοῦ ἐλθεῖν πρὸς ὑμᾶς·&nbsp;&nbsp;</span>
<span class="ver"><b>23</b></span> <span class="text">νυνὶ δὲ μηκέτι τόπον ἔχων ἐν τοῖς κλίμασιν τούτοις, ἐπιποθείαν δὲ ἔχων τοῦ ἐλθεῖν πρὸς ὑμᾶς ἀπὸ πολλῶν ἐτῶν,</span>
<span class="ver"><b>24</b></span> <span class="text">ὡς ἂν πορεύωμαι εἰς τὴν Σπανίαν·&nbsp;&nbsp; ἐλπίζω γὰρ διαπορευόμενος θεάσασθαι ὑμᾶς καὶ ὑφ᾽ ὑμῶν προπεμφθῆναι ἐκεῖ ἐὰν ὑμῶν πρῶτον ἀπὸ μέρους ἐμπλησθῶ.&nbsp;&nbsp;</span>
<span class="ver"><b>25</b></span> <span class="text">Νυνὶ δὲ πορεύομαι εἰς Ἰερουσαλὴμ διακονῶν τοῖς ἁγίοις.&nbsp;&nbsp;</span>
<span class="ver"><b>26</b></span> <span class="text">εὐδόκησαν γὰρ Μακεδονία καὶ Ἀχαΐα κοινωνίαν τινὰ ποιήσασθαι εἰς τοὺς πτωχοὺς τῶν ἁγίων τῶν ἐν Ἰερουσαλήμ.&nbsp;&nbsp;</span>
<span class="ver"><b>27</b></span> <span class="text">εὐδόκησαν γὰρ καὶ ὀφειλέται εἰσὶν αὐτῶν·&nbsp;&nbsp; εἰ γὰρ τοῖς πνευματικοῖς αὐτῶν ἐκοινώνησαν τὰ ἔθνη, ὀφείλουσιν καὶ ἐν τοῖς σαρκικοῖς λειτουργῆσαι αὐτοῖς.&nbsp;&nbsp;</span>
<span class="ver"><b>28</b></span> <span class="text">τοῦτο οὖν ἐπιτελέσας καὶ σφραγισάμενος αὐτοῖς τὸν καρπὸν τοῦτον, ἀπελεύσομαι δι᾽ ὑμῶν εἰς Σπανίαν·&nbsp;&nbsp;</span>
<span class="ver"><b>29</b></span> <span class="text">οἶδα δὲ ὅτι ἐρχόμενος πρὸς ὑμᾶς ἐν πληρώματι εὐλογίας Χριστοῦ ἐλεύσομαι.&nbsp;&nbsp;</span>
<span class="ver"><b>30</b></span> <span class="text">Παρακαλῶ δὲ ὑμᾶς ,ἀδελφοί, διὰ τοῦ κυρίου ἡμῶν Ἰησοῦ Χριστοῦ καὶ διὰ τῆς ἀγάπης τοῦ πνεύματος συναγωνίσασθαί μοι ἐν ταῖς προσευχαῖς ὑπὲρ ἐμοῦ πρὸς τὸν θεόν,</span>
<span class="ver"><b>31</b></span> <span class="text">ἵνα ῥυσθῶ ἀπὸ τῶν ἀπειθούντων ἐν τῇ Ἰουδαίᾳ καὶ ἡ διακονία μου ἡ εἰς Ἰερουσαλὴμ εὐπρόσδεκτος τοῖς ἁγίοις γένηται,</span>
<span class="ver"><b>32</b></span> <span class="text">ἵνα ἐν χαρᾷ ἔλθω πρὸς ὑμᾶς διὰ θελήματος θεοῦ συναναπαύσωμαι ὑμῖν.&nbsp;&nbsp;</span>
<span class="ver"><b>33</b></span> <span class="text">Ὁ δὲ θεὸς τῆς εἰρήνης μετὰ πάντων ὑμῶν, ἀμήν.&nbsp;&nbsp;</span>
<br><br><div class="chap">ΠΡΟΣ ΡΩΜΑΙΟΥΣ &ensp;16</div>
<span class="ver"><b>1</b></span> <span class="text">Συνίστημι δὲ ὑμῖν Φοίβην τὴν ἀδελφὴν ἡμῶν, οὖσαν καὶ διάκονον τῆς ἐκκλησίας τῆς ἐν Κενχρεαῖς,</span>
<span class="ver"><b>2</b></span> <span class="text">ἵνα αὐτὴν προσδέξησθε ἐν κυρίῳ ἀξίως τῶν ἁγίων καὶ παραστῆτε αὐτῇ ἐν ᾧ ἂν ὑμῶν χρῄζῃ πράγματι·&nbsp;&nbsp; καὶ γὰρ αὐτὴ προστάτις πολλῶν ἐγενήθη καὶ ἐμοῦ αὐτοῦ.&nbsp;&nbsp;</span>
<span class="ver"><b>3</b></span> <span class="text">Ἀσπάσασθε Πρίσκαν καὶ Ἀκύλαν τοὺς συνεργούς μου ἐν Χριστῷ Ἰησοῦ,</span>
<span class="ver"><b>4</b></span> <span class="text">οἵτινες ὑπὲρ τῆς ψυχῆς μου τὸν ἑαυτῶν τράχηλον ὑπέθηκαν, οἷς οὐκ ἐγὼ μόνος εὐχαριστῶ ἀλλὰ καὶ πᾶσαι αἱ ἐκκλησίαι τῶν ἐθνῶν,</span>
<span class="ver"><b>5</b></span> <span class="text">καὶ τὴν κατ᾽ οἶκον αὐτῶν ἐκκλησίαν.&nbsp;&nbsp; ἀσπάσασθε Ἐπαίνετον τὸν ἀγαπητόν μου, ὅς ἐστιν ἀπαρχὴ τῆς Ἀσίας εἰς Χριστόν.&nbsp;&nbsp;</span>
<span class="ver"><b>6</b></span> <span class="text">ἀσπάσασθε Μαρίαν, ἥτις πολλὰ ἐκοπίασεν εἰς ὑμᾶς.&nbsp;&nbsp;</span>
<span class="ver"><b>7</b></span> <span class="text">ἀσπάσασθε Ἀνδρόνικον καὶ Ἰουνίαν τοὺς συγγενεῖς μου καὶ συναιχμαλώτους μου, οἵτινές εἰσιν ἐπίσημοι ἐν τοῖς ἀποστόλοις, οἳ καὶ πρὸ ἐμοῦ γέγοναν ἐν Χριστῷ.&nbsp;&nbsp;</span>
<span class="ver"><b>8</b></span> <span class="text">ἀσπάσασθε Ἀμπλιᾶτον τὸν ἀγαπητόν μου ἐν κυρίῳ.&nbsp;&nbsp;</span>
<span class="ver"><b>9</b></span> <span class="text">ἀσπάσασθε Οὐρβανὸν τὸν συνεργὸν ἡμῶν ἐν Χριστῷ καὶ Στάχυν τὸν ἀγαπητόν μου.&nbsp;&nbsp;</span>
<span class="ver"><b>10</b></span> <span class="text">ἀσπάσασθε Ἀπελλῆν τὸν δόκιμον ἐν Χριστῷ.&nbsp;&nbsp; ἀσπάσασθε τοὺς ἐκ τῶν Ἀριστοβούλου.&nbsp;&nbsp;</span>
<span class="ver"><b>11</b></span> <span class="text">ἀσπάσασθε Ἡρῳδίωνα τὸν συγγενῆ μου.&nbsp;&nbsp; ἀσπάσασθε τοὺς ἐκ τῶν Ναρκίσσου τοὺς ὄντας ἐν κυρίῳ.&nbsp;&nbsp;</span>
<span class="ver"><b>12</b></span> <span class="text">ἀσπάσασθε Τρύφαιναν καὶ Τρυφῶσαν τὰς κοπιώσας ἐν κυρίῳ.&nbsp;&nbsp; ἀσπάσασθε Περσίδα τὴν ἀγαπητήν, ἥτις πολλὰ ἐκοπίασεν ἐν κυρίῳ.&nbsp;&nbsp;</span>
<span class="ver"><b>13</b></span> <span class="text">ἀσπάσασθε Ῥοῦφον τὸν ἐκλεκτὸν ἐν κυρίῳ καὶ τὴν μητέρα αὐτοῦ καὶ ἐμοῦ.&nbsp;&nbsp;</span>
<span class="ver"><b>14</b></span> <span class="text">ἀσπάσασθε Ἀσύγκριτον, Φλέγοντα, Ἑρμῆν, Πατροβᾶν, Ἑρμᾶν καὶ τοὺς σὺν αὐτοῖς ἀδελφούς.&nbsp;&nbsp;</span>
<span class="ver"><b>15</b></span> <span class="text">ἀσπάσασθε Φιλόλογον καὶ Ἰουλίαν, Νηρέα καὶ τὴν ἀδελφὴν αὐτοῦ, καὶ Ὀλυμπᾶν καὶ τοὺς σὺν αὐτοῖς πάντας ἁγίους.&nbsp;&nbsp;</span>
<span class="ver"><b>16</b></span> <span class="text">ἀσπάσασθε ἀλλήλους ἐν φιλήματι ἁγίῳ.&nbsp;&nbsp; ἀσπάζονται ὑμᾶς αἱ ἐκκλησίαι πᾶσαι τοῦ Χριστοῦ.&nbsp;&nbsp;</span>
<span class="ver"><b>17</b></span> <span class="text">Παρακαλῶ δὲ ὑμᾶς, ἀδελφοί, σκοπεῖν τοὺς τὰς διχοστασίας καὶ τὰ σκάνδαλα παρὰ τὴν διδαχὴν ἣν ὑμεῖς ἐμάθετε ποιοῦντας, καὶ ἐκκλίνετε ἀπ᾽ αὐτῶν·&nbsp;&nbsp;</span>
<span class="ver"><b>18</b></span> <span class="text">οἱ γὰρ τοιοῦτοι τῷ κυρίῳ ἡμῶν Χριστῷ οὐ δουλεύουσιν ἀλλὰ τῇ ἑαυτῶν κοιλίᾳ, καὶ διὰ τῆς χρηστολογίας καὶ εὐλογίας ἐξαπατῶσιν τὰς καρδίας τῶν ἀκάκων.&nbsp;&nbsp;</span>
<span class="ver"><b>19</b></span> <span class="text">ἡ γὰρ ὑμῶν ὑπακοὴ εἰς πάντας ἀφίκετο·&nbsp;&nbsp; ἐφ᾽ ὑμῖν οὖν χαίρω, θέλω δὲ ὑμᾶς σοφοὺς εἶναι εἰς τὸ ἀγαθόν, ἀκεραίους δὲ εἰς τὸ κακόν.&nbsp;&nbsp;</span>
<span class="ver"><b>20</b></span> <span class="text">ὁ δὲ θεὸς τῆς εἰρήνης συντρίψει τὸν σατανᾶν ὑπὸ τοὺς πόδας ὑμῶν ἐν τάχει.&nbsp;&nbsp; Ἡ χάρις τοῦ κυρίου ἡμῶν Ἰησοῦ μεθ᾽ ὑμῶν.&nbsp;&nbsp;</span>
<span class="ver"><b>21</b></span> <span class="text">Ἀσπάζεται ὑμᾶς Τιμόθεος ὁ συνεργός μου καὶ Λούκιος καὶ Ἰάσων καὶ Σωσίπατρος οἱ συγγενεῖς μου.&nbsp;&nbsp;</span>
<span class="ver"><b>22</b></span> <span class="text">ἀσπάζομαι ὑμᾶς ἐγὼ Τέρτιος ὁ γράψας τὴν ἐπιστολὴν ἐν κυρίῳ.&nbsp;&nbsp;</span>
<span class="ver"><b>23</b></span> <span class="text">ἀσπάζεται ὑμᾶς Γάϊος ὁ ξένος μου καὶ ὅλης τῆς ἐκκλησίας.&nbsp;&nbsp; ἀσπάζεται ὑμᾶς Ἔραστος ὁ οἰκονόμος τῆς πόλεως καὶ Κούαρτος ὁ ἀδελφός.&nbsp;&nbsp;</span>
<span class="ver"><b>24</b></span> <span class="text"></span>
<span class="ver"><b>25</b></span> <span class="text">Τῷ δὲ δυναμένῳ ὑμᾶς στηρίξαι κατὰ τὸ εὐαγγέλιόν μου καὶ τὸ κήρυγμα Ἰησοῦ Χριστοῦ, κατὰ ἀποκάλυψιν μυστηρίου χρόνοις αἰωνίοις σεσιγημένου,</span>
<span class="ver"><b>26</b></span> <span class="text">φανερωθέντος δὲ νῦν διά τε γραφῶν προφητικῶν κατ᾽ ἐπιταγὴν τοῦ αἰωνίου θεοῦ εἰς ὑπακοὴν πίστεως εἰς πάντα τὰ ἔθνη γνωρισθέντος,</span>
<span class="ver"><b>27</b></span> <span class="text">μόνῳ σοφῷ θεῷ, διὰ Ἰησοῦ Χριστοῦ, ᾧ ἡ δόξα εἰς τοὺς αἰῶνας, ἀμήν.&nbsp;&nbsp;</span>
</body></html>