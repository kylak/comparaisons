<!DOCTYPE html><html lang="fr">
<head>
<title>BIBLE</title>
<meta http-equiv="Content-Type" content="text/html; charset=utf-8"/>
<meta name="viewport" content="width=device-width, initial-scale=1"/>
<style type="text/css">
/* CSS PAPIER
html {
	margin:0px;
}


body {
	margin:0px;
	font-family: Serif;
	font-size:11px;
}


.chap {
	font-size:14px;
}

.ver {
	font-size:11px;
	font-weight:bold;
}

.text {
	font-size:11px;
}

*/

html {
	margin:30px;
}


body {
	font-family: sans-serif;
	font-size:17px;
}


.chap {
	font-size:20px;
	float:left;
	margin:10px;
}

.ver {
	font-size:17px;
	font-weight:bold;
}

.text {
	font-size:17px;
}

</style></head><body>
<h3><center>ΠΡΟΣ ΓΑΛΑΤΑΣ</center></h3>
<br><br><div class="chap">ΠΡΟΣ ΓΑΛΑΤΑΣ &ensp;1</div>
<span class="ver"><b>1</b></span> <span class="text">Παῦλος ἀπόστολος οὐκ ἀπ᾽ ἀνθρώπων οὐδὲ δι᾽ ἀνθρώπου ἀλλὰ διὰ Ἰησοῦ Χριστοῦ καὶ θεοῦ πατρὸς τοῦ ἐγείραντος αὐτὸν ἐκ νεκρῶν,</span>
<span class="ver"><b>2</b></span> <span class="text">καὶ οἱ σὺν ἐμοὶ πάντες ἀδελφοὶ ταῖς ἐκκλησίαις τῆς Γαλατίας,</span>
<span class="ver"><b>3</b></span> <span class="text">χάρις ὑμῖν καὶ εἰρήνη ἀπὸ θεοῦ πατρὸς καὶ κυρίου ἡμῶν Ἰησοῦ Χριστοῦ</span>
<span class="ver"><b>4</b></span> <span class="text">τοῦ δόντος ἑαυτὸν περὶ τῶν ἁμαρτιῶν ἡμῶν, ὅπως ἐξέληται ἡμᾶς ἐκ τοῦ αἰῶνος τοῦ ἐνεστῶτος πονηροῦ κατὰ τὸ θέλημα τοῦ θεοῦ καὶ πατρὸς ἡμῶν,</span>
<span class="ver"><b>5</b></span> <span class="text">ᾧ ἡ δόξα εἰς τοὺς αἰῶνας τῶν αἰώνων, ἀμήν.&nbsp;&nbsp;</span>
<span class="ver"><b>6</b></span> <span class="text">Θαυμάζω ὅτι οὕτως ταχέως μετατίθεσθε ἀπὸ τοῦ καλέσαντος ὑμᾶς ἐν χάριτι Χριστοῦ εἰς ἕτερον εὐαγγέλιον,</span>
<span class="ver"><b>7</b></span> <span class="text">ὃ οὐκ ἔστιν ἄλλο, εἰ μή τινές εἰσιν οἱ ταράσσοντες ὑμᾶς καὶ θέλοντες μεταστρέψαι τὸ εὐαγγέλιον τοῦ Χριστοῦ.&nbsp;&nbsp;</span>
<span class="ver"><b>8</b></span> <span class="text">ἀλλὰ καὶ ἐὰν ἡμεῖς ἢ ἄγγελος ἐξ οὐρανοῦ εὐαγγελίζηται ὑμῖν παρ᾽ ὃ εὐηγγελισάμεθα ὑμῖν, ἀνάθεμα ἔστω.&nbsp;&nbsp;</span>
<span class="ver"><b>9</b></span> <span class="text">ὡς προειρήκαμεν καὶ ἄρτι πάλιν λέγω·&nbsp;&nbsp; εἴ τις ὑμᾶς εὐαγγελίζεται παρ᾽ ὃ παρελάβετε, ἀνάθεμα ἔστω.&nbsp;&nbsp;</span>
<span class="ver"><b>10</b></span> <span class="text">Ἄρτι γὰρ ἀνθρώπους πείθω ἢ τὸν θεόν;&nbsp;&nbsp; ἢ ζητῶ ἀνθρώποις ἀρέσκειν;&nbsp;&nbsp; εἰ ἔτι ἀνθρώποις ἤρεσκον, Χριστοῦ δοῦλος οὐκ ἂν ἤμην.&nbsp;&nbsp;</span>
<span class="ver"><b>11</b></span> <span class="text">Γνωρίζω γὰρ ὑμῖν, ἀδελφοί, τὸ εὐαγγέλιον τὸ εὐαγγελισθὲν ὑπ᾽ ἐμοῦ ὅτι οὐκ ἔστιν κατὰ ἄνθρωπον·&nbsp;&nbsp;</span>
<span class="ver"><b>12</b></span> <span class="text">οὐδὲ γὰρ ἐγὼ παρὰ ἀνθρώπου παρέλαβον αὐτὸ οὔτε ἐδιδάχθην, ἀλλὰ δι᾽ ἀποκαλύψεως Ἰησοῦ Χριστοῦ.&nbsp;&nbsp;</span>
<span class="ver"><b>13</b></span> <span class="text">Ἠκούσατε γὰρ τὴν ἐμὴν ἀναστροφήν ποτε ἐν τῷ Ἰουδαϊσμῷ, ὅτι καθ᾽ ὑπερβολὴν ἐδίωκον τὴν ἐκκλησίαν τοῦ θεοῦ καὶ ἐπόρθουν αὐτήν,</span>
<span class="ver"><b>14</b></span> <span class="text">καὶ προέκοπτον ἐν τῷ Ἰουδαϊσμῷ ὑπὲρ πολλοὺς συνηλικιώτας ἐν τῷ γένει μου, περισσοτέρως ζηλωτὴς ὑπάρχων τῶν πατρικῶν μου παραδόσεων.&nbsp;&nbsp;</span>
<span class="ver"><b>15</b></span> <span class="text">Ὅτε δὲ εὐδόκησεν ὁ ἀφορίσας με ἐκ κοιλίας μητρός μου καὶ καλέσας διὰ τῆς χάριτος αὐτοῦ</span>
<span class="ver"><b>16</b></span> <span class="text">ἀποκαλύψαι τὸν υἱὸν αὐτοῦ ἐν ἐμοί, ἵνα εὐαγγελίζωμαι αὐτὸν ἐν τοῖς ἔθνεσιν, εὐθέως οὐ προσανεθέμην σαρκὶ καὶ αἵματι</span>
<span class="ver"><b>17</b></span> <span class="text">οὐδὲ ἀνῆλθον εἰς Ἱεροσόλυμα πρὸς τοὺς πρὸ ἐμοῦ ἀποστόλους, ἀλλὰ ἀπῆλθον εἰς Ἀραβίαν καὶ πάλιν ὑπέστρεψα εἰς Δαμασκόν.&nbsp;&nbsp;</span>
<span class="ver"><b>18</b></span> <span class="text">Ἔπειτα μετὰ ἔτη τρία ἀνῆλθον εἰς Ἱεροσόλυμα ἱστορῆσαι Κηφᾶν καὶ ἐπέμεινα πρὸς αὐτὸν ἡμέρας δεκαπέντε,</span>
<span class="ver"><b>19</b></span> <span class="text">ἕτερον δὲ τῶν ἀποστόλων οὐκ εἶδον εἰ μὴ Ἰάκωβον τὸν ἀδελφὸν τοῦ κυρίου.&nbsp;&nbsp;</span>
<span class="ver"><b>20</b></span> <span class="text">ἃ δὲ γράφω ὑμῖν, ἰδοὺ ἐνώπιον τοῦ θεοῦ ὅτι οὐ ψεύδομαι.&nbsp;&nbsp;</span>
<span class="ver"><b>21</b></span> <span class="text">Ἔπειτα ἦλθον εἰς τὰ κλίματα τῆς Συρίας καὶ τῆς Κιλικίας·&nbsp;&nbsp;</span>
<span class="ver"><b>22</b></span> <span class="text">ἤμην δὲ ἀγνοούμενος τῷ προσώπῳ ταῖς ἐκκλησίαις τῆς Ἰουδαίας ταῖς ἐν Χριστῷ.&nbsp;&nbsp;</span>
<span class="ver"><b>23</b></span> <span class="text">μόνον δὲ ἀκούοντες ἦσαν ὅτι ὁ διώκων ἡμᾶς ποτε νῦν εὐαγγελίζεται τὴν πίστιν ἥν ποτε ἐπόρθει,</span>
<span class="ver"><b>24</b></span> <span class="text">καὶ ἐδόξαζον ἐν ἐμοὶ τὸν θεόν.&nbsp;&nbsp;</span>
<br><br><div class="chap">ΠΡΟΣ ΓΑΛΑΤΑΣ &ensp;2</div>
<span class="ver"><b>1</b></span> <span class="text">Ἔπειτα διὰ δεκατεσσάρων ἐτῶν πάλιν ἀνέβην εἰς Ἱεροσόλυμα μετὰ Βαρναβᾶ συνπαραλαβὼν καὶ Τίτον·&nbsp;&nbsp;</span>
<span class="ver"><b>2</b></span> <span class="text">ἀνέβην δὲ κατὰ ἀποκάλυψιν·&nbsp;&nbsp; καὶ ἀνεθέμην αὐτοῖς τὸ εὐαγγέλιον ὃ κηρύσσω ἐν τοῖς ἔθνεσιν, κατ᾽ ἰδίαν δὲ τοῖς δοκοῦσιν, μή πως εἰς κενὸν τρέχω ἢ ἔδραμον.&nbsp;&nbsp;</span>
<span class="ver"><b>3</b></span> <span class="text">ἀλλ᾽ οὐδὲ Τίτος ὁ σὺν ἐμοί, Ἕλλην ὤν, ἠναγκάσθη περιτμηθῆναι·&nbsp;&nbsp;</span>
<span class="ver"><b>4</b></span> <span class="text">διὰ δὲ τοὺς παρεισάκτους ψευδαδέλφους, οἵτινες παρεισῆλθον κατασκοπῆσαι τὴν ἐλευθερίαν ἡμῶν ἣν ἔχομεν ἐν Χριστῷ Ἰησοῦ, ἵνα ἡμᾶς καταδουλώσουσιν,</span>
<span class="ver"><b>5</b></span> <span class="text">οἷς οὐδὲ πρὸς ὥραν εἴξαμεν τῇ ὑποταγῇ, ἵνα ἡ ἀλήθεια τοῦ εὐαγγελίου διαμείνῃ πρὸς ὑμᾶς.&nbsp;&nbsp;</span>
<span class="ver"><b>6</b></span> <span class="text">Ἀπὸ δὲ τῶν δοκούντων εἶναί τι, – ὁποῖοί ποτε ἦσαν οὐδέν μοι διαφέρει·&nbsp;&nbsp; πρόσωπον ὁ θεὸς ἀνθρώπου οὐ λαμβάνει – ἐμοὶ γὰρ οἱ δοκοῦντες οὐδὲν προσανέθεντο,</span>
<span class="ver"><b>7</b></span> <span class="text">ἀλλὰ τοὐναντίον ἰδόντες ὅτι πεπίστευμαι τὸ εὐαγγέλιον τῆς ἀκροβυστίας καθὼς Πέτρος τῆς περιτομῆς,</span>
<span class="ver"><b>8</b></span> <span class="text">ὁ γὰρ ἐνεργήσας Πέτρῳ εἰς ἀποστολὴν τῆς περιτομῆς ἐνήργησεν καὶ ἐμοὶ εἰς τὰ ἔθνη,</span>
<span class="ver"><b>9</b></span> <span class="text">καὶ γνόντες τὴν χάριν τὴν δοθεῖσάν μοι, Ἰάκωβος καὶ Κηφᾶς καὶ Ἰωάννης, οἱ δοκοῦντες στῦλοι εἶναι, δεξιὰς ἔδωκαν ἐμοὶ καὶ Βαρναβᾷ κοινωνίας, ἵνα ἡμεῖς εἰς τὰ ἔθνη, αὐτοὶ δὲ εἰς τὴν περιτομήν·&nbsp;&nbsp;</span>
<span class="ver"><b>10</b></span> <span class="text">μόνον τῶν πτωχῶν ἵνα μνημονεύωμεν, ὃ καὶ ἐσπούδασα αὐτὸ τοῦτο ποιῆσαι.&nbsp;&nbsp;</span>
<span class="ver"><b>11</b></span> <span class="text">Ὅτε δὲ ἦλθεν Κηφᾶς εἰς Ἀντιόχειαν, κατὰ πρόσωπον αὐτῷ ἀντέστην, ὅτι κατεγνωσμένος ἦν.&nbsp;&nbsp;</span>
<span class="ver"><b>12</b></span> <span class="text">πρὸ τοῦ γὰρ ἐλθεῖν τινας ἀπὸ Ἰακώβου μετὰ τῶν ἐθνῶν συνήσθιεν·&nbsp;&nbsp; ὅτε δὲ ἦλθον, ὑπέστελλεν καὶ ἀφώριζεν ἑαυτὸν φοβούμενος τοὺς ἐκ περιτομῆς.&nbsp;&nbsp;</span>
<span class="ver"><b>13</b></span> <span class="text">καὶ συνυπεκρίθησαν αὐτῷ καὶ οἱ λοιποὶ Ἰουδαῖοι, ὥστε καὶ Βαρναβᾶς συναπήχθη αὐτῶν τῇ ὑποκρίσει.&nbsp;&nbsp;</span>
<span class="ver"><b>14</b></span> <span class="text">ἀλλ᾽ ὅτε εἶδον ὅτι οὐκ ὀρθοποδοῦσιν πρὸς τὴν ἀλήθειαν τοῦ εὐαγγελίου, εἶπον τῷ Κηφᾷ ἔμπροσθεν πάντων·&nbsp;&nbsp; εἰ σὺ Ἰουδαῖος ὑπάρχων ἐθνικῶς καὶ οὐκ Ἰουδαϊκῶς ζῇς, πῶς τὰ ἔθνη ἀναγκάζεις ἰουδαΐζειν;&nbsp;&nbsp;</span>
<span class="ver"><b>15</b></span> <span class="text">Ἡμεῖς φύσει Ἰουδαῖοι καὶ οὐκ ἐξ ἐθνῶν ἁμαρτωλοί·&nbsp;&nbsp;</span>
<span class="ver"><b>16</b></span> <span class="text">εἰδότες δὲ ὅτι οὐ δικαιοῦται ἄνθρωπος ἐξ ἔργων νόμου ἐὰν μὴ διὰ πίστεως Ἰησοῦ Χριστοῦ, καὶ ἡμεῖς εἰς Χριστὸν Ἰησοῦν ἐπιστεύσαμεν, ἵνα δικαιωθῶμεν ἐκ πίστεως Χριστοῦ καὶ οὐκ ἐξ ἔργων νόμου, ὅτι ἐξ ἔργων νόμου οὐ δικαιωθήσεται πᾶσα σάρξ.&nbsp;&nbsp;</span>
<span class="ver"><b>17</b></span> <span class="text">εἰ δὲ ζητοῦντες δικαιωθῆναι ἐν Χριστῷ εὑρέθημεν καὶ αὐτοὶ ἁμαρτωλοί, ἆρα Χριστὸς ἁμαρτίας διάκονος;&nbsp;&nbsp; μὴ γένοιτο.&nbsp;&nbsp;</span>
<span class="ver"><b>18</b></span> <span class="text">εἰ γὰρ ἃ κατέλυσα ταῦτα πάλιν οἰκοδομῶ, παραβάτην ἐμαυτὸν συνιστάνω.&nbsp;&nbsp;</span>
<span class="ver"><b>19</b></span> <span class="text">ἐγὼ γὰρ διὰ νόμου νόμῳ ἀπέθανον, ἵνα θεῷ ζήσω.&nbsp;&nbsp; Χριστῷ συνεσταύρωμαι·&nbsp;&nbsp;</span>
<span class="ver"><b>20</b></span> <span class="text">ζῶ δὲ οὐκέτι ἐγώ, ζῇ δὲ ἐν ἐμοὶ Χριστός·&nbsp;&nbsp; ὃ δὲ νῦν ζῶ ἐν σαρκί, ἐν πίστει ζῶ τῇ τοῦ υἱοῦ τοῦ θεοῦ τοῦ ἀγαπήσαντός με καὶ παραδόντος ἑαυτὸν ὑπὲρ ἐμοῦ.&nbsp;&nbsp;</span>
<span class="ver"><b>21</b></span> <span class="text">Οὐκ ἀθετῶ τὴν χάριν τοῦ θεοῦ·&nbsp;&nbsp; εἰ γὰρ διὰ νόμου δικαιοσύνη, ἄρα Χριστὸς δωρεὰν ἀπέθανεν.&nbsp;&nbsp;</span>
<br><br><div class="chap">ΠΡΟΣ ΓΑΛΑΤΑΣ &ensp;3</div>
<span class="ver"><b>1</b></span> <span class="text">Ὦ ἀνόητοι Γαλάται, τίς ὑμᾶς ἐβάσκανεν, οἷς κατ᾽ ὀφθαλμοὺς Ἰησοῦς Χριστὸς προεγράφη ἐσταυρωμένος;&nbsp;&nbsp;</span>
<span class="ver"><b>2</b></span> <span class="text">τοῦτο μόνον θέλω μαθεῖν ἀφ᾽ ὑμῶν·&nbsp;&nbsp; ἐξ ἔργων νόμου τὸ πνεῦμα ἐλάβετε ἢ ἐξ ἀκοῆς πίστεως;&nbsp;&nbsp;</span>
<span class="ver"><b>3</b></span> <span class="text">οὕτως ἀνόητοί ἐστε, ἐναρξάμενοι πνεύματι νῦν σαρκὶ ἐπιτελεῖσθε;&nbsp;&nbsp;</span>
<span class="ver"><b>4</b></span> <span class="text">τοσαῦτα ἐπάθετε εἰκῇ;&nbsp;&nbsp; εἴ γε καὶ εἰκῇ.&nbsp;&nbsp;</span>
<span class="ver"><b>5</b></span> <span class="text">ὁ οὖν ἐπιχορηγῶν ὑμῖν τὸ πνεῦμα καὶ ἐνεργῶν δυνάμεις ἐν ὑμῖν, ἐξ ἔργων νόμου ἢ ἐξ ἀκοῆς πίστεως;&nbsp;&nbsp;</span>
<span class="ver"><b>6</b></span> <span class="text">Καθὼς Ἀβραὰμ ἐπίστευσεν τῷ θεῷ, καὶ ἐλογίσθη αὐτῷ εἰς δικαιοσύνην·&nbsp;&nbsp;</span>
<span class="ver"><b>7</b></span> <span class="text">γινώσκετε ἄρα ὅτι οἱ ἐκ πίστεως, οὗτοι υἱοί εἰσιν Ἀβραάμ.&nbsp;&nbsp;</span>
<span class="ver"><b>8</b></span> <span class="text">προϊδοῦσα δὲ ἡ γραφὴ ὅτι ἐκ πίστεως δικαιοῖ τὰ ἔθνη ὁ θεός, προευηγγελίσατο τῷ Ἀβραὰμ ὅτι ἐνευλογηθήσονται ἐν σοὶ πάντα τὰ ἔθνη·&nbsp;&nbsp;</span>
<span class="ver"><b>9</b></span> <span class="text">ὥστε οἱ ἐκ πίστεως εὐλογοῦνται σὺν τῷ πιστῷ Ἀβραάμ.&nbsp;&nbsp;</span>
<span class="ver"><b>10</b></span> <span class="text">Ὅσοι γὰρ ἐξ ἔργων νόμου εἰσίν, ὑπὸ κατάραν εἰσίν·&nbsp;&nbsp; γέγραπται γὰρ ὅτι ἐπικατάρατος πᾶς ὃς οὐκ ἐμμένει πᾶσιν τοῖς γεγραμμένοις ἐν τῷ βιβλίῳ τοῦ νόμου τοῦ ποιῆσαι αὐτά.&nbsp;&nbsp;</span>
<span class="ver"><b>11</b></span> <span class="text">ὅτι δὲ ἐν νόμῳ οὐδεὶς δικαιοῦται παρὰ τῷ θεῷ δῆλον, ὅτι ὁ δίκαιος ἐκ πίστεως ζήσεται·&nbsp;&nbsp;</span>
<span class="ver"><b>12</b></span> <span class="text">ὁ δὲ νόμος οὐκ ἔστιν ἐκ πίστεως, ἀλλ᾽ ὁ ποιήσας αὐτὰ ζήσεται ἐν αὐτοῖς.&nbsp;&nbsp;</span>
<span class="ver"><b>13</b></span> <span class="text">Χριστὸς ἡμᾶς ἐξηγόρασεν ἐκ τῆς κατάρας τοῦ νόμου γενόμενος ὑπὲρ ἡμῶν κατάρα, ὅτι γέγραπται·&nbsp;&nbsp; ἐπικατάρατος πᾶς ὁ κρεμάμενος ἐπὶ ξύλου,</span>
<span class="ver"><b>14</b></span> <span class="text">ἵνα εἰς τὰ ἔθνη ἡ εὐλογία τοῦ Ἀβραὰμ γένηται ἐν Χριστῷ Ἰησοῦ, ἵνα τὴν ἐπαγγελίαν τοῦ πνεύματος λάβωμεν διὰ τῆς πίστεως.&nbsp;&nbsp;</span>
<span class="ver"><b>15</b></span> <span class="text">Ἀδελφοί, κατὰ ἄνθρωπον λέγω·&nbsp;&nbsp; ὅμως ἀνθρώπου κεκυρωμένην διαθήκην οὐδεὶς ἀθετεῖ ἢ ἐπιδιατάσσεται.&nbsp;&nbsp;</span>
<span class="ver"><b>16</b></span> <span class="text">τῷ δὲ Ἀβραὰμ ἐρρέθησαν αἱ ἐπαγγελίαι καὶ τῷ σπέρματι αὐτοῦ.&nbsp;&nbsp; οὐ λέγει·&nbsp;&nbsp; καὶ τοῖς σπέρμασιν, ὡς ἐπὶ πολλῶν ἀλλ᾽ ὡς ἐφ᾽ ἑνός·&nbsp;&nbsp; καὶ τῷ σπέρματί σου, ὅς ἐστιν Χριστός.&nbsp;&nbsp;</span>
<span class="ver"><b>17</b></span> <span class="text">τοῦτο δὲ λέγω·&nbsp;&nbsp; διαθήκην προκεκυρωμένην ὑπὸ τοῦ θεοῦ ὁ μετὰ τετρακόσια καὶ τριάκοντα ἔτη γεγονὼς νόμος οὐκ ἀκυροῖ εἰς τὸ καταργῆσαι τὴν ἐπαγγελίαν.&nbsp;&nbsp;</span>
<span class="ver"><b>18</b></span> <span class="text">εἰ γὰρ ἐκ νόμου ἡ κληρονομία, οὐκέτι ἐξ ἐπαγγελίας·&nbsp;&nbsp; τῷ δὲ Ἀβραὰμ δι᾽ ἐπαγγελίας κεχάρισται ὁ θεός.&nbsp;&nbsp;</span>
<span class="ver"><b>19</b></span> <span class="text">Τί οὖν ὁ νόμος;&nbsp;&nbsp; τῶν παραβάσεων χάριν προσετέθη, ἄχρις οὗ ἔλθῃ τὸ σπέρμα ᾧ ἐπήγγελται, διαταγεὶς δι᾽ ἀγγέλων ἐν χειρὶ μεσίτου.&nbsp;&nbsp;</span>
<span class="ver"><b>20</b></span> <span class="text">ὁ δὲ μεσίτης ἑνὸς οὐκ ἔστιν, ὁ δὲ θεὸς εἷς ἐστιν.&nbsp;&nbsp;</span>
<span class="ver"><b>21</b></span> <span class="text">ὁ οὖν νόμος κατὰ τῶν ἐπαγγελιῶν;&nbsp;&nbsp; μὴ γένοιτο.&nbsp;&nbsp; εἰ γὰρ ἐδόθη νόμος ὁ δυνάμενος ζῳοποιῆσαι, ὄντως ἐν νόμῳ ἂν ἦν ἡ δικαιοσύνη·&nbsp;&nbsp;</span>
<span class="ver"><b>22</b></span> <span class="text">ἀλλὰ συνέκλεισεν ἡ γραφὴ τὰ πάντα ὑπὸ ἁμαρτίαν, ἵνα ἡ ἐπαγγελία ἐκ πίστεως Ἰησοῦ Χριστοῦ δοθῇ τοῖς πιστεύουσιν.&nbsp;&nbsp;</span>
<span class="ver"><b>23</b></span> <span class="text">Πρὸ τοῦ δὲ ἐλθεῖν τὴν πίστιν ὑπὸ νόμον ἐφρουρούμεθα συνκλειόμενοι εἰς τὴν μέλλουσαν πίστιν ἀποκαλυφθῆναι,</span>
<span class="ver"><b>24</b></span> <span class="text">ὥστε ὁ νόμος παιδαγωγὸς ἡμῶν γέγονεν εἰς Χριστόν, ἵνα ἐκ πίστεως δικαιωθῶμεν·&nbsp;&nbsp;</span>
<span class="ver"><b>25</b></span> <span class="text">ἐλθούσης δὲ τῆς πίστεως οὐκέτι ὑπὸ παιδαγωγόν ἐσμεν.&nbsp;&nbsp;</span>
<span class="ver"><b>26</b></span> <span class="text">Πάντες γὰρ υἱοὶ θεοῦ ἐστε διὰ τῆς πίστεως ἐν Χριστῷ Ἰησοῦ·&nbsp;&nbsp;</span>
<span class="ver"><b>27</b></span> <span class="text">ὅσοι γὰρ εἰς Χριστὸν ἐβαπτίσθητε, Χριστὸν ἐνεδύσασθε.&nbsp;&nbsp;</span>
<span class="ver"><b>28</b></span> <span class="text">οὐκ ἔνι Ἰουδαῖος οὐδὲ Ἕλλην, οὐκ ἔνι δοῦλος οὐδὲ ἐλεύθερος, οὐκ ἔνι ἄρσεν καὶ θῆλυ·&nbsp;&nbsp; πάντες γὰρ ὑμεῖς εἷς ἐστε ἐν Χριστῷ Ἰησοῦ.&nbsp;&nbsp;</span>
<span class="ver"><b>29</b></span> <span class="text">εἰ δὲ ὑμεῖς Χριστοῦ, ἄρα τοῦ Ἀβραὰμ σπέρμα ἐστέ, κατ᾽ ἐπαγγελίαν κληρονόμοι.&nbsp;&nbsp;</span>
<br><br><div class="chap">ΠΡΟΣ ΓΑΛΑΤΑΣ &ensp;4</div>
<span class="ver"><b>1</b></span> <span class="text">Λέγω δέ, ἐφ᾽ ὅσον χρόνον ὁ κληρονόμος νήπιός ἐστιν, οὐδὲν διαφέρει δούλου κύριος πάντων ὤν,</span>
<span class="ver"><b>2</b></span> <span class="text">ἀλλὰ ὑπὸ ἐπιτρόπους ἐστὶν καὶ οἰκονόμους ἄχρι τῆς προθεσμίας τοῦ πατρός.&nbsp;&nbsp;</span>
<span class="ver"><b>3</b></span> <span class="text">οὕτως καὶ ἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ κόσμου ἤμεθα δεδουλωμένοι·&nbsp;&nbsp;</span>
<span class="ver"><b>4</b></span> <span class="text">ὅτε δὲ ἦλθεν τὸ πλήρωμα τοῦ χρόνου, ἐξαπέστειλεν ὁ θεὸς τὸν υἱὸν αὐτοῦ, γενόμενον ἐκ γυναικός, γενόμενον ὑπὸ νόμον,</span>
<span class="ver"><b>5</b></span> <span class="text">ἵνα τοὺς ὑπὸ νόμον ἐξαγοράσῃ, ἵνα τὴν υἱοθεσίαν ἀπολάβωμεν.&nbsp;&nbsp;</span>
<span class="ver"><b>6</b></span> <span class="text">Ὅτι δέ ἐστε υἱοί, ἐξαπέστειλεν ὁ θεὸς τὸ πνεῦμα τοῦ υἱοῦ αὐτοῦ εἰς τὰς καρδίας ἡμῶν κρᾶζον·&nbsp;&nbsp; αββα ὁ πατήρ.&nbsp;&nbsp;</span>
<span class="ver"><b>7</b></span> <span class="text">ὥστε οὐκέτι εἶ δοῦλος ἀλλὰ υἱός·&nbsp;&nbsp; εἰ δὲ υἱός, καὶ κληρονόμος διὰ θεοῦ.&nbsp;&nbsp;</span>
<span class="ver"><b>8</b></span> <span class="text">Ἀλλὰ τότε μὲν οὐκ εἰδότες θεὸν ἐδουλεύσατε τοῖς φύσει μὴ οὖσιν θεοῖς·&nbsp;&nbsp;</span>
<span class="ver"><b>9</b></span> <span class="text">νῦν δὲ γνόντες θεόν, μᾶλλον δὲ γνωσθέντες ὑπὸ θεοῦ, πῶς ἐπιστρέφετε πάλιν ἐπὶ τὰ ἀσθενῆ καὶ πτωχὰ στοιχεῖα οἷς πάλιν ἄνωθεν δουλεύειν θέλετε;&nbsp;&nbsp;</span>
<span class="ver"><b>10</b></span> <span class="text">ἡμέρας παρατηρεῖσθε καὶ μῆνας καὶ καιροὺς καὶ ἐνιαυτούς,</span>
<span class="ver"><b>11</b></span> <span class="text">φοβοῦμαι ὑμᾶς μή πως εἰκῇ κεκοπίακα εἰς ὑμᾶς.&nbsp;&nbsp;</span>
<span class="ver"><b>12</b></span> <span class="text">Γίνεσθε ὡς ἐγώ, ὅτι κἀγὼ ὡς ὑμεῖς, ἀδελφοί, δέομαι ὑμῶν.&nbsp;&nbsp; οὐδέν με ἠδικήσατε·&nbsp;&nbsp;</span>
<span class="ver"><b>13</b></span> <span class="text">οἴδατε δὲ ὅτι δι᾽ ἀσθένειαν τῆς σαρκὸς εὐηγγελισάμην ὑμῖν τὸ πρότερον,</span>
<span class="ver"><b>14</b></span> <span class="text">καὶ τὸν πειρασμὸν ὑμῶν ἐν τῇ σαρκί μου οὐκ ἐξουθενήσατε οὐδὲ ἐξεπτύσατε, ἀλλὰ ὡς ἄγγελον θεοῦ ἐδέξασθέ με, ὡς Χριστὸν Ἰησοῦν.&nbsp;&nbsp;</span>
<span class="ver"><b>15</b></span> <span class="text">ποῦ οὖν ὁ μακαρισμὸς ὑμῶν;&nbsp;&nbsp; μαρτυρῶ γὰρ ὑμῖν ὅτι εἰ δυνατὸν τοὺς ὀφθαλμοὺς ὑμῶν ἐξορύξαντες ἐδώκατέ μοι.&nbsp;&nbsp;</span>
<span class="ver"><b>16</b></span> <span class="text">ὥστε ἐχθρὸς ὑμῶν γέγονα ἀληθεύων ὑμῖν;&nbsp;&nbsp;</span>
<span class="ver"><b>17</b></span> <span class="text">ζηλοῦσιν ὑμᾶς οὐ καλῶς, ἀλλὰ ἐκκλεῖσαι ὑμᾶς θέλουσιν, ἵνα αὐτοὺς ζηλοῦτε·&nbsp;&nbsp;</span>
<span class="ver"><b>18</b></span> <span class="text">καλὸν δὲ ζηλοῦσθαι ἐν καλῷ πάντοτε καὶ μὴ μόνον ἐν τῷ παρεῖναί με πρὸς ὑμᾶς.&nbsp;&nbsp;</span>
<span class="ver"><b>19</b></span> <span class="text">τέκνα μου, οὓς πάλιν ὠδίνω μέχρις οὗ μορφωθῇ Χριστὸς ἐν ὑμῖν·&nbsp;&nbsp;</span>
<span class="ver"><b>20</b></span> <span class="text">ἤθελον δὲ παρεῖναι πρὸς ὑμᾶς ἄρτι καὶ ἀλλάξαι τὴν φωνήν μου, ὅτι ἀποροῦμαι ἐν ὑμῖν.&nbsp;&nbsp;</span>
<span class="ver"><b>21</b></span> <span class="text">Λέγετέ μοι, οἱ ὑπὸ νόμον θέλοντες εἶναι, τὸν νόμον οὐκ ἀκούετε;&nbsp;&nbsp;</span>
<span class="ver"><b>22</b></span> <span class="text">γέγραπται γὰρ ὅτι Ἀβραὰμ δύο υἱοὺς ἔσχεν, ἕνα ἐκ τῆς παιδίσκης καὶ ἕνα ἐκ τῆς ἐλευθέρας.&nbsp;&nbsp;</span>
<span class="ver"><b>23</b></span> <span class="text">ἀλλ᾽ ὁ μὲν ἐκ τῆς παιδίσκης κατὰ σάρκα γεγέννηται, ὁ δὲ ἐκ τῆς ἐλευθέρας δι᾽ ἐπαγγελίας.&nbsp;&nbsp;</span>
<span class="ver"><b>24</b></span> <span class="text">ἅτινά ἐστιν ἀλληγορούμενα·&nbsp;&nbsp; αὗται γάρ εἰσιν δύο διαθῆκαι, μία μὲν ἀπὸ ὄρους Σινᾶ εἰς δουλείαν γεννῶσα, ἥτις ἐστὶν Ἁγάρ.&nbsp;&nbsp;</span>
<span class="ver"><b>25</b></span> <span class="text">τὸ δὲ Ἁγὰρ Σινᾶ ὄρος ἐστὶν ἐν τῇ Ἀραβίᾳ·&nbsp;&nbsp; συνστοιχεῖ δὲ τῇ νῦν Ἰερουσαλήμ, δουλεύει γὰρ μετὰ τῶν τέκνων αὐτῆς.&nbsp;&nbsp;</span>
<span class="ver"><b>26</b></span> <span class="text">ἡ δὲ ἄνω Ἰερουσαλὴμ ἐλευθέρα ἐστίν, ἥτις ἐστὶν μήτηρ ἡμῶν·&nbsp;&nbsp;</span>
<span class="ver"><b>27</b></span> <span class="text">γέγραπται γάρ·&nbsp;&nbsp; εὐφράνθητι, στεῖρα ἡ οὐ τίκτουσα, ῥῆξον καὶ βόησον, ἡ οὐκ ὠδίνουσα·&nbsp;&nbsp; ὅτι πολλὰ τὰ τέκνα τῆς ἐρήμου μᾶλλον ἢ τῆς ἐχούσης τὸν ἄνδρα.&nbsp;&nbsp;</span>
<span class="ver"><b>28</b></span> <span class="text">Ὑμεῖς δέ, ἀδελφοί, κατὰ Ἰσαὰκ ἐπαγγελίας τέκνα ἐστέ.&nbsp;&nbsp;</span>
<span class="ver"><b>29</b></span> <span class="text">ἀλλ᾽ ὥσπερ τότε ὁ κατὰ σάρκα γεννηθεὶς ἐδίωκεν τὸν κατὰ πνεῦμα, οὕτως καὶ νῦν.&nbsp;&nbsp;</span>
<span class="ver"><b>30</b></span> <span class="text">ἀλλὰ τί λέγει ἡ γραφή;&nbsp;&nbsp; ἔκβαλε τὴν παιδίσκην καὶ τὸν υἱὸν αὐτῆς·&nbsp;&nbsp; οὐ γὰρ μὴ κληρονομήσει ὁ υἱὸς τῆς παιδίσκης μετὰ τοῦ υἱοῦ τῆς ἐλευθέρας.&nbsp;&nbsp;</span>
<span class="ver"><b>31</b></span> <span class="text">διό, ἀδελφοί, οὐκ ἐσμὲν παιδίσκης τέκνα ἀλλὰ τῆς ἐλευθέρας.&nbsp;&nbsp;</span>
<br><br><div class="chap">ΠΡΟΣ ΓΑΛΑΤΑΣ &ensp;5</div>
<span class="ver"><b>1</b></span> <span class="text">Τῇ ἐλευθερίᾳ ἡμᾶς Χριστὸς ἠλευθέρωσεν·&nbsp;&nbsp; στήκετε οὖν καὶ μὴ πάλιν ζυγῷ δουλείας ἐνέχεσθε.&nbsp;&nbsp;</span>
<span class="ver"><b>2</b></span> <span class="text">Ἴδε ἐγὼ Παῦλος λέγω ὑμῖν ὅτι ἐὰν περιτέμνησθε, Χριστὸς ὑμᾶς οὐδὲν ὠφελήσει.&nbsp;&nbsp;</span>
<span class="ver"><b>3</b></span> <span class="text">μαρτύρομαι δὲ πάλιν παντὶ ἀνθρώπῳ περιτεμνομένῳ ὅτι ὀφειλέτης ἐστὶν ὅλον τὸν νόμον ποιῆσαι.&nbsp;&nbsp;</span>
<span class="ver"><b>4</b></span> <span class="text">κατηργήθητε ἀπὸ Χριστοῦ, οἵτινες ἐν νόμῳ δικαιοῦσθε, τῆς χάριτος ἐξεπέσατε.&nbsp;&nbsp;</span>
<span class="ver"><b>5</b></span> <span class="text">ἡμεῖς γὰρ πνεύματι ἐκ πίστεως ἐλπίδα δικαιοσύνης ἀπεκδεχόμεθα.&nbsp;&nbsp;</span>
<span class="ver"><b>6</b></span> <span class="text">ἐν γὰρ Χριστῷ Ἰησοῦ οὔτε περιτομή τι ἰσχύει οὔτε ἀκροβυστία ἀλλὰ πίστις δι᾽ ἀγάπης ἐνεργουμένη.&nbsp;&nbsp;</span>
<span class="ver"><b>7</b></span> <span class="text">Ἐτρέχετε καλῶς·&nbsp;&nbsp; τίς ὑμᾶς ἐνέκοψεν τῇ ἀληθείᾳ μὴ πείθεσθαι;&nbsp;&nbsp;</span>
<span class="ver"><b>8</b></span> <span class="text">ἡ πεισμονὴ οὐκ ἐκ τοῦ καλοῦντος ὑμᾶς.&nbsp;&nbsp;</span>
<span class="ver"><b>9</b></span> <span class="text">μικρὰ ζύμη ὅλον τὸ φύραμα ζυμοῖ.&nbsp;&nbsp;</span>
<span class="ver"><b>10</b></span> <span class="text">ἐγὼ πέποιθα εἰς ὑμᾶς ἐν κυρίῳ ὅτι οὐδὲν ἄλλο φρονήσετε·&nbsp;&nbsp; ὁ δὲ ταράσσων ὑμᾶς βαστάσει τὸ κρίμα, ὅστις ἐὰν ᾖ.&nbsp;&nbsp;</span>
<span class="ver"><b>11</b></span> <span class="text">Ἐγὼ δέ, ἀδελφοί, εἰ περιτομὴν ἔτι κηρύσσω, τί ἔτι διώκομαι;&nbsp;&nbsp; ἄρα κατήργηται τὸ σκάνδαλον τοῦ σταυροῦ.&nbsp;&nbsp;</span>
<span class="ver"><b>12</b></span> <span class="text">Ὄφελον καὶ ἀποκόψονται οἱ ἀναστατοῦντες ὑμᾶς.&nbsp;&nbsp;</span>
<span class="ver"><b>13</b></span> <span class="text">Ὑμεῖς γὰρ ἐπ᾽ ἐλευθερίᾳ ἐκλήθητε, ἀδελφοί·&nbsp;&nbsp; μόνον μὴ τὴν ἐλευθερίαν εἰς ἀφορμὴν τῇ σαρκί, ἀλλὰ διὰ τῆς ἀγάπης δουλεύετε ἀλλήλοις.&nbsp;&nbsp;</span>
<span class="ver"><b>14</b></span> <span class="text">ὁ γὰρ πᾶς νόμος ἐν ἑνὶ λόγῳ πεπλήρωται, ἐν τῷ·&nbsp;&nbsp; ἀγαπήσεις τὸν πλησίον σου ὡς σεαυτόν.&nbsp;&nbsp;</span>
<span class="ver"><b>15</b></span> <span class="text">εἰ δὲ ἀλλήλους δάκνετε καὶ κατεσθίετε, βλέπετε μὴ ὑπ᾽ ἀλλήλων ἀναλωθῆτε.&nbsp;&nbsp;</span>
<span class="ver"><b>16</b></span> <span class="text">Λέγω δέ, πνεύματι περιπατεῖτε καὶ ἐπιθυμίαν σαρκὸς οὐ μὴ τελέσητε.&nbsp;&nbsp;</span>
<span class="ver"><b>17</b></span> <span class="text">ἡ γὰρ σὰρξ ἐπιθυμεῖ κατὰ τοῦ πνεύματος, τὸ δὲ πνεῦμα κατὰ τῆς σαρκός, ταῦτα γὰρ ἀλλήλοις ἀντίκειται, ἵνα μὴ ἃ ἐὰν θέλητε ταῦτα ποιῆτε.&nbsp;&nbsp;</span>
<span class="ver"><b>18</b></span> <span class="text">εἰ δὲ πνεύματι ἄγεσθε, οὐκ ἐστὲ ὑπὸ νόμον.&nbsp;&nbsp;</span>
<span class="ver"><b>19</b></span> <span class="text">φανερὰ δέ ἐστιν τὰ ἔργα τῆς σαρκός, ἅτινά ἐστιν πορνεία, ἀκαθαρσία, ἀσέλγεια,</span>
<span class="ver"><b>20</b></span> <span class="text">εἰδωλολατρία, φαρμακεία, ἔχθραι, ἔρις, ζῆλοι, θυμοί, ἐριθεῖαι, διχοστασίαι, αἱρέσεις,</span>
<span class="ver"><b>21</b></span> <span class="text">φθόνοι, μέθαι, κῶμοι καὶ τὰ ὅμοια τούτοις, ἃ προλέγω ὑμῖν, καθὼς προεῖπον ὅτι οἱ τὰ τοιαῦτα πράσσοντες βασιλείαν θεοῦ οὐ κληρονομήσουσιν.&nbsp;&nbsp;</span>
<span class="ver"><b>22</b></span> <span class="text">ὁ δὲ καρπὸς τοῦ πνεύματός ἐστιν ἀγάπη χαρὰ εἰρήνη, μακροθυμία χρηστότης ἀγαθωσύνη, πίστις</span>
<span class="ver"><b>23</b></span> <span class="text">πραΰτης ἐνκράτεια·&nbsp;&nbsp; κατὰ τῶν τοιούτων οὐκ ἔστιν νόμος.&nbsp;&nbsp;</span>
<span class="ver"><b>24</b></span> <span class="text">οἱ δὲ τοῦ Χριστοῦ Ἰησοῦ τὴν σάρκα ἐσταύρωσαν σὺν τοῖς παθήμασιν καὶ ταῖς ἐπιθυμίαις.&nbsp;&nbsp;</span>
<span class="ver"><b>25</b></span> <span class="text">Εἰ ζῶμεν πνεύματι, πνεύματι καὶ στοιχῶμεν.&nbsp;&nbsp;</span>
<span class="ver"><b>26</b></span> <span class="text">μὴ γινώμεθα κενόδοξοι, ἀλλήλους προκαλούμενοι, ἀλλήλοις φθονοῦντες.&nbsp;&nbsp;</span>
<br><br><div class="chap">ΠΡΟΣ ΓΑΛΑΤΑΣ &ensp;6</div>
<span class="ver"><b>1</b></span> <span class="text">Ἀδελφοί, ἐὰν καὶ προλημφθῇ ἄνθρωπος ἔν τινι παραπτώματι, ὑμεῖς οἱ πνευματικοὶ καταρτίζετε τὸν τοιοῦτον ἐν πνεύματι πραΰτητος, σκοπῶν σεαυτὸν μὴ καὶ σὺ πειρασθῇς.&nbsp;&nbsp;</span>
<span class="ver"><b>2</b></span> <span class="text">Ἀλλήλων τὰ βάρη βαστάζετε καὶ οὕτως ἀναπληρώσετε τὸν νόμον τοῦ Χριστοῦ.&nbsp;&nbsp;</span>
<span class="ver"><b>3</b></span> <span class="text">εἰ γὰρ δοκεῖ τις εἶναί τι μηδὲν ὤν, φρεναπατᾷ ἑαυτόν.&nbsp;&nbsp;</span>
<span class="ver"><b>4</b></span> <span class="text">τὸ δὲ ἔργον ἑαυτοῦ δοκιμαζέτω ἕκαστος, καὶ τότε εἰς ἑαυτὸν μόνον τὸ καύχημα ἕξει καὶ οὐκ εἰς τὸν ἕτερον·&nbsp;&nbsp;</span>
<span class="ver"><b>5</b></span> <span class="text">ἕκαστος γὰρ τὸ ἴδιον φορτίον βαστάσει.&nbsp;&nbsp;</span>
<span class="ver"><b>6</b></span> <span class="text">Κοινωνείτω δὲ ὁ κατηχούμενος τὸν λόγον τῷ κατηχοῦντι ἐν πᾶσιν ἀγαθοῖς.&nbsp;&nbsp;</span>
<span class="ver"><b>7</b></span> <span class="text">Μὴ πλανᾶσθε, θεὸς οὐ μυκτηρίζεται.&nbsp;&nbsp; ὃ γὰρ ἐὰν σπείρῃ ἄνθρωπος, τοῦτο καὶ θερίσει·&nbsp;&nbsp;</span>
<span class="ver"><b>8</b></span> <span class="text">ὅτι ὁ σπείρων εἰς τὴν σάρκα ἑαυτοῦ ἐκ τῆς σαρκὸς θερίσει φθοράν, ὁ δὲ σπείρων εἰς τὸ πνεῦμα ἐκ τοῦ πνεύματος θερίσει ζωὴν αἰώνιον.&nbsp;&nbsp;</span>
<span class="ver"><b>9</b></span> <span class="text">τὸ δὲ καλὸν ποιοῦντες μὴ ἐνκακῶμεν, καιρῷ γὰρ ἰδίῳ θερίσομεν μὴ ἐκλυόμενοι.&nbsp;&nbsp;</span>
<span class="ver"><b>10</b></span> <span class="text">Ἄρα οὖν ὡς καιρὸν ἔχομεν, ἐργαζώμεθα τὸ ἀγαθὸν πρὸς πάντας, μάλιστα δὲ πρὸς τοὺς οἰκείους τῆς πίστεως.&nbsp;&nbsp;</span>
<span class="ver"><b>11</b></span> <span class="text">Ἴδετε πηλίκοις ὑμῖν γράμμασιν ἔγραψα τῇ ἐμῇ χειρί.&nbsp;&nbsp;</span>
<span class="ver"><b>12</b></span> <span class="text">Ὅσοι θέλουσιν εὐπροσωπῆσαι ἐν σαρκί, οὗτοι ἀναγκάζουσιν ὑμᾶς περιτέμνεσθαι, μόνον ἵνα τῷ σταυρῷ τοῦ Χριστοῦ Ἰησοῦ μὴ διώκωνται.&nbsp;&nbsp;</span>
<span class="ver"><b>13</b></span> <span class="text">οὐδὲ γὰρ οἱ περιτετμημένοι αὐτοὶ νόμον φυλάσσουσιν ἀλλὰ θέλουσιν ὑμᾶς περιτέμνεσθαι, ἵνα ἐν τῇ ὑμετέρᾳ σαρκὶ καυχήσωνται.&nbsp;&nbsp;</span>
<span class="ver"><b>14</b></span> <span class="text">Ἐμοὶ δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ κυρίου ἡμῶν Ἰησοῦ Χριστοῦ, δι᾽ οὗ ἐμοὶ κόσμος ἐσταύρωται κἀγὼ κόσμῳ.&nbsp;&nbsp;</span>
<span class="ver"><b>15</b></span> <span class="text">οὔτε γὰρ περιτομή τί ἐστιν οὔτε ἀκροβυστία ἀλλὰ καινὴ κτίσις.&nbsp;&nbsp;</span>
<span class="ver"><b>16</b></span> <span class="text">καὶ ὅσοι τῷ κανόνι τούτῳ στοιχήσουσιν, εἰρήνη ἐπ᾽ αὐτοὺς καὶ ἔλεος καὶ ἐπὶ τὸν Ἰσραὴλ τοῦ θεοῦ.&nbsp;&nbsp;</span>
<span class="ver"><b>17</b></span> <span class="text">Τοῦ λοιποῦ κόπους μοι μηδεὶς παρεχέτω·&nbsp;&nbsp; ἐγὼ γὰρ τὰ στίγματα τοῦ Ἰησοῦ ἐν τῷ σώματί μου βαστάζω.&nbsp;&nbsp;</span>
<span class="ver"><b>18</b></span> <span class="text">Ἡ χάρις τοῦ κυρίου ἡμῶν Ἰησοῦ Χριστοῦ μετὰ τοῦ πνεύματος ὑμῶν, ἀδελφοί·&nbsp;&nbsp; ἀμήν.&nbsp;&nbsp;</span>
</body></html>