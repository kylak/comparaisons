<!DOCTYPE html><html lang="fr">
<head>
<title>BIBLE</title>
<meta http-equiv="Content-Type" content="text/html; charset=utf-8"/>
<meta name="viewport" content="width=device-width, initial-scale=1"/>
<style type="text/css">
/* CSS PAPIER
html {
	margin:0px;
}


body {
	margin:0px;
	font-family: Serif;
	font-size:11px;
}


.chap {
	font-size:14px;
}

.ver {
	font-size:11px;
	font-weight:bold;
}

.text {
	font-size:11px;
}

*/

html {
	margin:30px;
}


body {
	font-family: sans-serif;
	font-size:17px;
}


.chap {
	font-size:20px;
	float:left;
	margin:10px;
}

.ver {
	font-size:17px;
	font-weight:bold;
}

.text {
	font-size:17px;
}

</style></head><body>
<h3><center>ΠΡΟΣ ΤΙΜΟΘΕΟΝ Β</center></h3>
<br><br><div class="chap">ΠΡΟΣ ΤΙΜΟΘΕΟΝ Β &ensp;1</div>
<span class="ver"><b>1</b></span> <span class="text">Παῦλος ἀπόστολος Χριστοῦ Ἰησοῦ διὰ θελήματος θεοῦ κατ᾽ ἐπαγγελίαν ζωῆς τῆς ἐν Χριστῷ Ἰησοῦ</span>
<span class="ver"><b>2</b></span> <span class="text">Τιμοθέῳ ἀγαπητῷ τέκνῳ, χάρις ἔλεος εἰρήνη ἀπὸ θεοῦ πατρὸς καὶ Χριστοῦ Ἰησοῦ τοῦ κυρίου ἡμῶν.&nbsp;&nbsp;</span>
<span class="ver"><b>3</b></span> <span class="text">Χάριν ἔχω τῷ θεῷ, ᾧ λατρεύω ἀπὸ προγόνων ἐν καθαρᾷ συνειδήσει, ὡς ἀδιάλειπτον ἔχω τὴν περὶ σοῦ μνείαν ἐν ταῖς δεήσεσίν μου νυκτὸς καὶ ἡμέρας,</span>
<span class="ver"><b>4</b></span> <span class="text">ἐπιποθῶν σε ἰδεῖν, μεμνημένος σου τῶν δακρύων, ἵνα χαρᾶς πληρωθῶ,</span>
<span class="ver"><b>5</b></span> <span class="text">ὑπόμνησιν λαβὼν τῆς ἐν σοὶ ἀνυποκρίτου πίστεως, ἥτις ἐνῴκησεν πρῶτον ἐν τῇ μάμμῃ σου Λωΐδι καὶ τῇ μητρί σου Εὐνίκῃ, πέπεισμαι δὲ ὅτι καὶ ἐν σοί.&nbsp;&nbsp;</span>
<span class="ver"><b>6</b></span> <span class="text">Δι᾽ ἣν αἰτίαν ἀναμιμνῄσκω σε ἀναζωπυρεῖν τὸ χάρισμα τοῦ θεοῦ, ὅ ἐστιν ἐν σοὶ διὰ τῆς ἐπιθέσεως τῶν χειρῶν μου.&nbsp;&nbsp;</span>
<span class="ver"><b>7</b></span> <span class="text">οὐ γὰρ ἔδωκεν ἡμῖν ὁ θεὸς πνεῦμα δειλίας ἀλλὰ δυνάμεως καὶ ἀγάπης καὶ σωφρονισμοῦ.&nbsp;&nbsp;</span>
<span class="ver"><b>8</b></span> <span class="text">μὴ οὖν ἐπαισχυνθῇς τὸ μαρτύριον τοῦ κυρίου ἡμῶν μηδὲ ἐμὲ τὸν δέσμιον αὐτοῦ, ἀλλὰ συνκακοπάθησον τῷ εὐαγγελίῳ κατὰ δύναμιν θεοῦ,</span>
<span class="ver"><b>9</b></span> <span class="text">τοῦ σώσαντος ἡμᾶς καὶ καλέσαντος κλήσει ἁγίᾳ, οὐ κατὰ τὰ ἔργα ἡμῶν ἀλλὰ κατὰ ἰδίαν πρόθεσιν καὶ χάριν, τὴν δοθεῖσαν ἡμῖν ἐν Χριστῷ Ἰησοῦ πρὸ χρόνων αἰωνίων,</span>
<span class="ver"><b>10</b></span> <span class="text">φανερωθεῖσαν δὲ νῦν διὰ τῆς ἐπιφανείας τοῦ σωτῆρος ἡμῶν Χριστοῦ Ἰησοῦ, καταργήσαντος μὲν τὸν θάνατον φωτίσαντος δὲ ζωὴν καὶ ἀφθαρσίαν διὰ τοῦ εὐαγγελίου</span>
<span class="ver"><b>11</b></span> <span class="text">εἰς ὃ ἐτέθην ἐγὼ κῆρυξ καὶ ἀπόστολος καὶ διδάσκαλος,</span>
<span class="ver"><b>12</b></span> <span class="text">δι᾽ ἣν αἰτίαν καὶ ταῦτα πάσχω·&nbsp;&nbsp; ἀλλ᾽ οὐκ ἐπαισχύνομαι, οἶδα γὰρ ᾧ πεπίστευκα καὶ πέπεισμαι ὅτι δυνατός ἐστιν τὴν παραθήκην μου φυλάξαι εἰς ἐκείνην τὴν ἡμέραν.&nbsp;&nbsp;</span>
<span class="ver"><b>13</b></span> <span class="text">Ὑποτύπωσιν ἔχε ὑγιαινόντων λόγων ὧν παρ᾽ ἐμοῦ ἤκουσας ἐν πίστει καὶ ἀγάπῃ τῇ ἐν Χριστῷ Ἰησοῦ·&nbsp;&nbsp;</span>
<span class="ver"><b>14</b></span> <span class="text">τὴν καλὴν παραθήκην φύλαξον διὰ πνεύματος ἁγίου τοῦ ἐνοικοῦντος ἐν ἡμῖν.&nbsp;&nbsp;</span>
<span class="ver"><b>15</b></span> <span class="text">Οἶδας τοῦτο, ὅτι ἀπεστράφησάν με πάντες οἱ ἐν τῇ Ἀσίᾳ, ὧν ἐστιν Φύγελος καὶ Ἑρμογένης.&nbsp;&nbsp;</span>
<span class="ver"><b>16</b></span> <span class="text">δῴη ἔλεος ὁ κύριος τῷ Ὀνησιφόρου οἴκῳ, ὅτι πολλάκις με ἀνέψυξεν καὶ τὴν ἅλυσίν μου οὐκ ἐπαισχύνθη,</span>
<span class="ver"><b>17</b></span> <span class="text">ἀλλὰ γενόμενος ἐν Ῥώμῃ σπουδαίως ἐζήτησέν με καὶ εὗρεν·&nbsp;&nbsp;</span>
<span class="ver"><b>18</b></span> <span class="text">δῴη αὐτῷ ὁ κύριος εὑρεῖν ἔλεος παρὰ κυρίου ἐν ἐκείνῃ τῇ ἡμέρᾳ.&nbsp;&nbsp; καὶ ὅσα ἐν Ἐφέσῳ διηκόνησεν, βέλτιον σὺ γινώσκεις.&nbsp;&nbsp;</span>
<br><br><div class="chap">ΠΡΟΣ ΤΙΜΟΘΕΟΝ Β &ensp;2</div>
<span class="ver"><b>1</b></span> <span class="text">Σὺ οὖν, τέκνον μου, ἐνδυναμοῦ ἐν τῇ χάριτι τῇ ἐν Χριστῷ Ἰησοῦ,</span>
<span class="ver"><b>2</b></span> <span class="text">καὶ ἃ ἤκουσας παρ᾽ ἐμοῦ διὰ πολλῶν μαρτύρων, ταῦτα παράθου πιστοῖς ἀνθρώποις, οἵτινες ἱκανοὶ ἔσονται καὶ ἑτέρους διδάξαι.&nbsp;&nbsp;</span>
<span class="ver"><b>3</b></span> <span class="text">Συνκακοπάθησον ὡς καλὸς στρατιώτης Χριστοῦ Ἰησοῦ.&nbsp;&nbsp;</span>
<span class="ver"><b>4</b></span> <span class="text">οὐδεὶς στρατευόμενος ἐμπλέκεται ταῖς τοῦ βίου πραγματίαις, ἵνα τῷ στρατολογήσαντι ἀρέσῃ.&nbsp;&nbsp;</span>
<span class="ver"><b>5</b></span> <span class="text">ἐὰν δὲ καὶ ἀθλῇ τις, οὐ στεφανοῦται ἐὰν μὴ νομίμως ἀθλήσῃ.&nbsp;&nbsp;</span>
<span class="ver"><b>6</b></span> <span class="text">τὸν κοπιῶντα γεωργὸν δεῖ πρῶτον τῶν καρπῶν μεταλαμβάνειν.&nbsp;&nbsp;</span>
<span class="ver"><b>7</b></span> <span class="text">νόει ὃ λέγω·&nbsp;&nbsp; δώσει γάρ σοι ὁ κύριος σύνεσιν ἐν πᾶσιν.&nbsp;&nbsp;</span>
<span class="ver"><b>8</b></span> <span class="text">Μνημόνευε Ἰησοῦν Χριστὸν ἐγηγερμένον ἐκ νεκρῶν, ἐκ σπέρματος Δαυίδ, κατὰ τὸ εὐαγγέλιόν μου,</span>
<span class="ver"><b>9</b></span> <span class="text">ἐν ᾧ κακοπαθῶ μέχρι δεσμῶν ὡς κακοῦργος, ἀλλὰ ὁ λόγος τοῦ θεοῦ οὐ δέδεται·&nbsp;&nbsp;</span>
<span class="ver"><b>10</b></span> <span class="text">διὰ τοῦτο πάντα ὑπομένω διὰ τοὺς ἐκλεκτούς, ἵνα καὶ αὐτοὶ σωτηρίας τύχωσιν τῆς ἐν Χριστῷ Ἰησοῦ μετὰ δόξης αἰωνίου.&nbsp;&nbsp;</span>
<span class="ver"><b>11</b></span> <span class="text">πιστὸς ὁ λόγος·&nbsp;&nbsp; εἰ γὰρ συναπεθάνομεν, καὶ συνζήσομεν·&nbsp;&nbsp;</span>
<span class="ver"><b>12</b></span> <span class="text">εἰ ὑπομένομεν, καὶ συνβασιλεύσομεν·&nbsp;&nbsp; εἰ ἀρνησόμεθα, κἀκεῖνος ἀρνήσεται ἡμᾶς·&nbsp;&nbsp;</span>
<span class="ver"><b>13</b></span> <span class="text">εἰ ἀπιστοῦμεν, ἐκεῖνος πιστὸς μένει, ἀρνήσασθαι γὰρ ἑαυτὸν οὐ δύναται.&nbsp;&nbsp;</span>
<span class="ver"><b>14</b></span> <span class="text">Ταῦτα ὑπομίμνῃσκε διαμαρτυρόμενος ἐνώπιον τοῦ θεοῦ μὴ λογομαχεῖν, ἐπ᾽ οὐδὲν χρήσιμον, ἐπὶ καταστροφῇ τῶν ἀκουόντων.&nbsp;&nbsp;</span>
<span class="ver"><b>15</b></span> <span class="text">σπούδασον σεαυτὸν δόκιμον παραστῆσαι τῷ θεῷ, ἐργάτην ἀνεπαίσχυντον, ὀρθοτομοῦντα τὸν λόγον τῆς ἀληθείας.&nbsp;&nbsp;</span>
<span class="ver"><b>16</b></span> <span class="text">τὰς δὲ βεβήλους κενοφωνίας περιΐστασο·&nbsp;&nbsp; ἐπὶ πλεῖον γὰρ προκόψουσιν ἀσεβείας</span>
<span class="ver"><b>17</b></span> <span class="text">καὶ ὁ λόγος αὐτῶν ὡς γάγγραινα νομὴν ἕξει.&nbsp;&nbsp; ὧν ἐστιν Ὑμέναιος καὶ Φίλητος,</span>
<span class="ver"><b>18</b></span> <span class="text">οἵτινες περὶ τὴν ἀλήθειαν ἠστόχησαν, λέγοντες τὴν ἀνάστασιν ἤδη γεγονέναι, καὶ ἀνατρέπουσιν τήν τινων πίστιν.&nbsp;&nbsp;</span>
<span class="ver"><b>19</b></span> <span class="text">ὁ μέντοι στερεὸς θεμέλιος τοῦ θεοῦ ἕστηκεν, ἔχων τὴν σφραγῖδα ταύτην·&nbsp;&nbsp; ἔγνω κύριος τοὺς ὄντας αὐτοῦ, καί·&nbsp;&nbsp; ἀποστήτω ἀπὸ ἀδικίας πᾶς ὁ ὀνομάζων τὸ ὄνομα κυρίου.&nbsp;&nbsp;</span>
<span class="ver"><b>20</b></span> <span class="text">Ἐν μεγάλῃ δὲ οἰκίᾳ οὐκ ἔστιν μόνον σκεύη χρυσᾶ καὶ ἀργυρᾶ ἀλλὰ καὶ ξύλινα καὶ ὀστράκινα, καὶ ἃ μὲν εἰς τιμὴν ἃ δὲ εἰς ἀτιμίαν·&nbsp;&nbsp;</span>
<span class="ver"><b>21</b></span> <span class="text">ἐὰν οὖν τις ἐκκαθάρῃ ἑαυτὸν ἀπὸ τούτων, ἔσται σκεῦος εἰς τιμήν, ἡγιασμένον, εὔχρηστον τῷ δεσπότῃ, εἰς πᾶν ἔργον ἀγαθὸν ἡτοιμασμένον.&nbsp;&nbsp;</span>
<span class="ver"><b>22</b></span> <span class="text">Τὰς δὲ νεωτερικὰς ἐπιθυμίας φεῦγε, δίωκε δὲ δικαιοσύνην πίστιν ἀγάπην εἰρήνην μετὰ τῶν ἐπικαλουμένων τὸν κύριον ἐκ καθαρᾶς καρδίας.&nbsp;&nbsp;</span>
<span class="ver"><b>23</b></span> <span class="text">τὰς δὲ μωρὰς καὶ ἀπαιδεύτους ζητήσεις παραιτοῦ, εἰδὼς ὅτι γεννῶσιν μάχας·&nbsp;&nbsp;</span>
<span class="ver"><b>24</b></span> <span class="text">δοῦλον δὲ κυρίου οὐ δεῖ μάχεσθαι ἀλλὰ ἤπιον εἶναι πρὸς πάντας, διδακτικόν, ἀνεξίκακον,</span>
<span class="ver"><b>25</b></span> <span class="text">ἐν πραΰτητι παιδεύοντα τοὺς ἀντιδιατιθεμένους, μήποτε δώῃ αὐτοῖς ὁ θεὸς μετάνοιαν εἰς ἐπίγνωσιν ἀληθείας</span>
<span class="ver"><b>26</b></span> <span class="text">καὶ ἀνανήψωσιν ἐκ τῆς τοῦ διαβόλου παγίδος, ἐζωγρημένοι ὑπ᾽ αὐτοῦ εἰς τὸ ἐκείνου θέλημα.&nbsp;&nbsp;</span>
<br><br><div class="chap">ΠΡΟΣ ΤΙΜΟΘΕΟΝ Β &ensp;3</div>
<span class="ver"><b>1</b></span> <span class="text">Τοῦτο δὲ γίνωσκε, ὅτι ἐν ἐσχάταις ἡμέραις ἐνστήσονται καιροὶ χαλεποί·&nbsp;&nbsp;</span>
<span class="ver"><b>2</b></span> <span class="text">ἔσονται γὰρ οἱ ἄνθρωποι φίλαυτοι φιλάργυροι ἀλαζόνες ὑπερήφανοι βλάσφημοι, γονεῦσιν ἀπειθεῖς, ἀχάριστοι ἀνόσιοι</span>
<span class="ver"><b>3</b></span> <span class="text">ἄστοργοι ἄσπονδοι διάβολοι ἀκρατεῖς ἀνήμεροι ἀφιλάγαθοι</span>
<span class="ver"><b>4</b></span> <span class="text">προδόται προπετεῖς τετυφωμένοι, φιλήδονοι μᾶλλον ἢ φιλόθεοι,</span>
<span class="ver"><b>5</b></span> <span class="text">ἔχοντες μόρφωσιν εὐσεβείας τὴν δὲ δύναμιν αὐτῆς ἠρνημένοι·&nbsp;&nbsp; καὶ τούτους ἀποτρέπου.&nbsp;&nbsp;</span>
<span class="ver"><b>6</b></span> <span class="text">Ἐκ τούτων γάρ εἰσιν οἱ ἐνδύνοντες εἰς τὰς οἰκίας καὶ αἰχμαλωτίζοντες γυναικάρια σεσωρευμένα ἁμαρτίαις, ἀγόμενα ἐπιθυμίαις ποικίλαις,</span>
<span class="ver"><b>7</b></span> <span class="text">πάντοτε μανθάνοντα καὶ μηδέποτε εἰς ἐπίγνωσιν ἀληθείας ἐλθεῖν δυνάμενα.&nbsp;&nbsp;</span>
<span class="ver"><b>8</b></span> <span class="text">ὃν τρόπον δὲ Ἰάννης καὶ Ἰαμβρῆς ἀντέστησαν Μωϋσεῖ, οὕτως καὶ οὗτοι ἀνθίστανται τῇ ἀληθείᾳ, ἄνθρωποι κατεφθαρμένοι τὸν νοῦν, ἀδόκιμοι περὶ τὴν πίστιν.&nbsp;&nbsp;</span>
<span class="ver"><b>9</b></span> <span class="text">ἀλλ᾽ οὐ προκόψουσιν ἐπὶ πλεῖον·&nbsp;&nbsp; ἡ γὰρ ἄνοια αὐτῶν ἔκδηλος ἔσται πᾶσιν, ὡς καὶ ἡ ἐκείνων ἐγένετο.&nbsp;&nbsp;</span>
<span class="ver"><b>10</b></span> <span class="text">Σὺ δὲ παρηκολούθησάς μου τῇ διδασκαλίᾳ, τῇ ἀγωγῇ, τῇ προθέσει, τῇ πίστει, τῇ μακροθυμίᾳ, τῇ ἀγάπῃ, τῇ ὑπομονῇ,</span>
<span class="ver"><b>11</b></span> <span class="text">τοῖς διωγμοῖς, τοῖς παθήμασιν, οἷά μοι ἐγένετο ἐν Ἀντιοχείᾳ, ἐν Ἰκονίῳ, ἐν Λύστροις, οἵους διωγμοὺς ὑπήνεγκα καὶ ἐκ πάντων με ἐρρύσατο ὁ κύριος.&nbsp;&nbsp;</span>
<span class="ver"><b>12</b></span> <span class="text">καὶ πάντες δὲ οἱ θέλοντες ζῆν εὐσεβῶς ἐν Χριστῷ Ἰησοῦ διωχθήσονται.&nbsp;&nbsp;</span>
<span class="ver"><b>13</b></span> <span class="text">πονηροὶ δὲ ἄνθρωποι καὶ γόητες προκόψουσιν ἐπὶ τὸ χεῖρον πλανῶντες καὶ πλανώμενοι.&nbsp;&nbsp;</span>
<span class="ver"><b>14</b></span> <span class="text">Σὺ δὲ μένε ἐν οἷς ἔμαθες καὶ ἐπιστώθης, εἰδὼς παρὰ τίνων ἔμαθες,</span>
<span class="ver"><b>15</b></span> <span class="text">καὶ ὅτι ἀπὸ βρέφους τὰ ἱερὰ γράμματα οἶδας, τὰ δυνάμενά σε σοφίσαι εἰς σωτηρίαν διὰ πίστεως τῆς ἐν Χριστῷ Ἰησοῦ.&nbsp;&nbsp;</span>
<span class="ver"><b>16</b></span> <span class="text">πᾶσα γραφὴ θεόπνευστος καὶ ὠφέλιμος πρὸς διδασκαλίαν, πρὸς ἐλεγμόν, πρὸς ἐπανόρθωσιν, πρὸς παιδείαν τὴν ἐν δικαιοσύνῃ,</span>
<span class="ver"><b>17</b></span> <span class="text">ἵνα ἄρτιος ᾖ ὁ τοῦ θεοῦ ἄνθρωπος, πρὸς πᾶν ἔργον ἀγαθὸν ἐξηρτισμένος.&nbsp;&nbsp;</span>
<br><br><div class="chap">ΠΡΟΣ ΤΙΜΟΘΕΟΝ Β &ensp;4</div>
<span class="ver"><b>1</b></span> <span class="text">Διαμαρτύρομαι ἐνώπιον τοῦ θεοῦ καὶ Χριστοῦ Ἰησοῦ τοῦ μέλλοντος κρίνειν ζῶντας καὶ νεκρούς, καὶ τὴν ἐπιφάνειαν αὐτοῦ καὶ τὴν βασιλείαν αὐτοῦ·&nbsp;&nbsp;</span>
<span class="ver"><b>2</b></span> <span class="text">κήρυξον τὸν λόγον, ἐπίστηθι εὐκαίρως ἀκαίρως, ἔλεγξον, ἐπιτίμησον, παρακάλεσον, ἐν πάσῃ μακροθυμίᾳ καὶ διδαχῇ.&nbsp;&nbsp;</span>
<span class="ver"><b>3</b></span> <span class="text">Ἔσται γὰρ καιρὸς ὅτε τῆς ὑγιαινούσης διδασκαλίας οὐκ ἀνέξονται ἀλλὰ κατὰ τὰς ἰδίας ἐπιθυμίας ἑαυτοῖς ἐπισωρεύσουσιν διδασκάλους κνηθόμενοι τὴν ἀκοὴν</span>
<span class="ver"><b>4</b></span> <span class="text">καὶ ἀπὸ μὲν τῆς ἀληθείας τὴν ἀκοὴν ἀποστρέψουσιν, ἐπὶ δὲ τοὺς μύθους ἐκτραπήσονται.&nbsp;&nbsp;</span>
<span class="ver"><b>5</b></span> <span class="text">Σὺ δὲ νῆφε ἐν πᾶσιν, κακοπάθησον, ἔργον ποίησον εὐαγγελιστοῦ, τὴν διακονίαν σου πληροφόρησον.&nbsp;&nbsp;</span>
<span class="ver"><b>6</b></span> <span class="text">Ἐγὼ γὰρ ἤδη σπένδομαι, καὶ ὁ καιρὸς τῆς ἀναλύσεώς μου ἐφέστηκεν.&nbsp;&nbsp;</span>
<span class="ver"><b>7</b></span> <span class="text">τὸν καλὸν ἀγῶνα ἠγώνισμαι, τὸν δρόμον τετέλεκα, τὴν πίστιν τετήρηκα·&nbsp;&nbsp;</span>
<span class="ver"><b>8</b></span> <span class="text">λοιπὸν ἀπόκειταί μοι ὁ τῆς δικαιοσύνης στέφανος, ὃν ἀποδώσει μοι ὁ κύριος ἐν ἐκείνῃ τῇ ἡμέρᾳ, ὁ δίκαιος κριτής, οὐ μόνον δὲ ἐμοὶ ἀλλὰ καὶ πᾶσιν τοῖς ἠγαπηκόσιν τὴν ἐπιφάνειαν αὐτοῦ.&nbsp;&nbsp;</span>
<span class="ver"><b>9</b></span> <span class="text">Σπούδασον ἐλθεῖν πρός με ταχέως·&nbsp;&nbsp;</span>
<span class="ver"><b>10</b></span> <span class="text">Δημᾶς γάρ με ἐγκατέλιπεν ἀγαπήσας τὸν νῦν αἰῶνα καὶ ἐπορεύθη εἰς Θεσσαλονίκην, Κρήσκης εἰς Γαλατίαν, Τίτος εἰς Δαλματίαν·&nbsp;&nbsp;</span>
<span class="ver"><b>11</b></span> <span class="text">Λουκᾶς ἐστιν μόνος μετ᾽ ἐμοῦ.&nbsp;&nbsp; Μᾶρκον ἀναλαβὼν ἄγε μετὰ σεαυτοῦ, ἔστιν γάρ μοι εὔχρηστος εἰς διακονίαν.&nbsp;&nbsp;</span>
<span class="ver"><b>12</b></span> <span class="text">Τύχικον δὲ ἀπέστειλα εἰς Ἔφεσον.&nbsp;&nbsp;</span>
<span class="ver"><b>13</b></span> <span class="text">τὸν φελόνην ὃν ἀπέλιπον ἐν Τρῳάδι παρὰ Κάρπῳ ἐρχόμενος φέρε, καὶ τὰ βιβλία μάλιστα τὰς μεμβράνας.&nbsp;&nbsp;</span>
<span class="ver"><b>14</b></span> <span class="text">Ἀλέξανδρος ὁ χαλκεὺς πολλά μοι κακὰ ἐνεδείξατο·&nbsp;&nbsp; ἀποδώσει αὐτῷ ὁ κύριος κατὰ τὰ ἔργα αὐτοῦ·&nbsp;&nbsp;</span>
<span class="ver"><b>15</b></span> <span class="text">ὃν καὶ σὺ φυλάσσου, λίαν γὰρ ἀντέστη τοῖς ἡμετέροις λόγοις.&nbsp;&nbsp;</span>
<span class="ver"><b>16</b></span> <span class="text">Ἐν τῇ πρώτῃ μου ἀπολογίᾳ οὐδείς μοι παρεγένετο, ἀλλὰ πάντες με ἐνκατέλιπον·&nbsp;&nbsp; μὴ αὐτοῖς λογισθείη·&nbsp;&nbsp;</span>
<span class="ver"><b>17</b></span> <span class="text">ὁ δὲ κύριός μοι παρέστη καὶ ἐνεδυνάμωσέν με, ἵνα δι᾽ ἐμοῦ τὸ κήρυγμα πληροφορηθῇ καὶ ἀκούσωσιν πάντα τὰ ἔθνη, καὶ ἐρύσθην ἐκ στόματος λέοντος.&nbsp;&nbsp;</span>
<span class="ver"><b>18</b></span> <span class="text">ῥύσεταί με ὁ κύριος ἀπὸ παντὸς ἔργου πονηροῦ καὶ σώσει εἰς τὴν βασιλείαν αὐτοῦ τὴν ἐπουράνιον·&nbsp;&nbsp; ᾧ ἡ δόξα εἰς τοὺς αἰῶνας τῶν αἰώνων, ἀμήν.&nbsp;&nbsp;</span>
<span class="ver"><b>19</b></span> <span class="text">Ἄσπασαι Πρίσκαν καὶ Ἀκύλαν καὶ τὸν Ὀνησιφόρου οἶκον.&nbsp;&nbsp;</span>
<span class="ver"><b>20</b></span> <span class="text">Ἔραστος ἔμεινεν ἐν Κορίνθῳ, Τρόφιμον δὲ ἀπέλιπον ἐν Μιλήτῳ ἀσθενοῦντα.&nbsp;&nbsp;</span>
<span class="ver"><b>21</b></span> <span class="text">Σπούδασον πρὸ χειμῶνος ἐλθεῖν.&nbsp;&nbsp; Ἀσπάζεταί σε Εὔβουλος καὶ Πούδης καὶ Λίνος καὶ Κλαυδία καὶ οἱ ἀδελφοὶ πάντες.&nbsp;&nbsp;</span>
<span class="ver"><b>22</b></span> <span class="text">Ὁ κύριος μετὰ τοῦ πνεύματός σου.&nbsp;&nbsp; ἡ χάρις μεθ᾽ ὑμῶν.&nbsp;&nbsp;</span>
</body></html>