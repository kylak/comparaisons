<!DOCTYPE html><html lang="fr">
<head>
<title>BIBLE</title>
<meta http-equiv="Content-Type" content="text/html; charset=utf-8"/>
<meta name="viewport" content="width=device-width, initial-scale=1"/>
<style type="text/css">
/* CSS PAPIER
html {
	margin:0px;
}


body {
	margin:0px;
	font-family: Serif;
	font-size:11px;
}


.chap {
	font-size:14px;
}

.ver {
	font-size:11px;
	font-weight:bold;
}

.text {
	font-size:11px;
}

*/

html {
	margin:30px;
}


body {
	font-family: sans-serif;
	font-size:17px;
}


.chap {
	font-size:20px;
	float:left;
	margin:10px;
}

.ver {
	font-size:17px;
	font-weight:bold;
}

.text {
	font-size:17px;
}

</style></head><body>
<h3><center>ΚΑΤΑ ΛΟΥΚΑΝ</center></h3>
<br><br><div class="chap">ΚΑΤΑ ΛΟΥΚΑΝ &ensp;1</div>
<span class="ver"><b>1</b></span> <span class="text">Ἐπειδήπερ πολλοὶ ἐπεχείρησαν ἀνατάξασθαι διήγησιν περὶ τῶν πεπληροφορημένων ἐν ἡμῖν πραγμάτων,</span>
<span class="ver"><b>2</b></span> <span class="text">καθὼς παρέδοσαν ἡμῖν οἱ ἀπ᾽ ἀρχῆς αὐτόπται καὶ ὑπηρέται γενόμενοι τοῦ λόγου,</span>
<span class="ver"><b>3</b></span> <span class="text">ἔδοξεν κἀμοὶ παρηκολουθηκότι ἄνωθεν πᾶσιν ἀκριβῶς καθεξῆς σοι γράψαι, κράτιστε Θεόφιλε,</span>
<span class="ver"><b>4</b></span> <span class="text">ἵνα ἐπιγνῷς περὶ ὧν κατηχήθης λόγων τὴν ἀσφάλειαν.&nbsp;&nbsp;</span>
<span class="ver"><b>5</b></span> <span class="text">Ἐγένετο ἐν ταῖς ἡμέραις Ἡρῴδου βασιλέως τῆς Ἰουδαίας ἱερεύς τις ὀνόματι Ζαχαρίας ἐξ ἐφημερίας Ἀβιά, καὶ γυνὴ αὐτῷ ἐκ τῶν θυγατέρων Ἀαρὼν καὶ τὸ ὄνομα αὐτῆς Ἐλεισάβετ.&nbsp;&nbsp;</span>
<span class="ver"><b>6</b></span> <span class="text">ἦσαν δὲ δίκαιοι ἀμφότεροι ἐναντίον τοῦ θεοῦ, πορευόμενοι ἐν πάσαις ταῖς ἐντολαῖς καὶ δικαιώμασιν τοῦ κυρίου ἄμεμπτοι.&nbsp;&nbsp;</span>
<span class="ver"><b>7</b></span> <span class="text">καὶ οὐκ ἦν αὐτοῖς τέκνον, καθότι ἦν ἡ Ἐλεισάβετ στεῖρα, καὶ ἀμφότεροι προβεβηκότες ἐν ταῖς ἡμέραις αὐτῶν ἦσαν.&nbsp;&nbsp;</span>
<span class="ver"><b>8</b></span> <span class="text">Ἐγένετο δὲ ἐν τῷ ἱερατεύειν αὐτὸν ἐν τῇ τάξει τῆς ἐφημερίας αὐτοῦ ἔναντι τοῦ θεοῦ,</span>
<span class="ver"><b>9</b></span> <span class="text">κατὰ τὸ ἔθος τῆς ἱερατείας ἔλαχεν τοῦ θυμιᾶσαι εἰσελθὼν εἰς τὸν ναὸν τοῦ κυρίου,</span>
<span class="ver"><b>10</b></span> <span class="text">καὶ πᾶν τὸ πλῆθος ἦν τοῦ λαοῦ προσευχόμενον ἔξω τῇ ὥρᾳ τοῦ θυμιάματος.&nbsp;&nbsp;</span>
<span class="ver"><b>11</b></span> <span class="text">ὤφθη δὲ αὐτῷ ἄγγελος κυρίου ἑστὼς ἐκ δεξιῶν τοῦ θυσιαστηρίου τοῦ θυμιάματος.&nbsp;&nbsp;</span>
<span class="ver"><b>12</b></span> <span class="text">καὶ ἐταράχθη Ζαχαρίας ἰδὼν καὶ φόβος ἐπέπεσεν ἐπ᾽ αὐτόν.&nbsp;&nbsp;</span>
<span class="ver"><b>13</b></span> <span class="text">εἶπεν δὲ πρὸς αὐτὸν ὁ ἄγγελος·&nbsp;&nbsp; μὴ φοβοῦ, Ζαχαρία, διότι εἰσηκούσθη ἡ δέησίς σου, καὶ ἡ γυνή σου Ἐλεισάβετ γεννήσει υἱόν σοι καὶ καλέσεις τὸ ὄνομα αὐτοῦ Ἰωάννην.&nbsp;&nbsp;</span>
<span class="ver"><b>14</b></span> <span class="text">καὶ ἔσται χαρά σοι καὶ ἀγαλλίασις καὶ πολλοὶ ἐπὶ τῇ γενέσει αὐτοῦ χαρήσονται.&nbsp;&nbsp;</span>
<span class="ver"><b>15</b></span> <span class="text">ἔσται γὰρ μέγας ἐνώπιον τοῦ κυρίου, καὶ οἶνον καὶ σίκερα οὐ μὴ πίῃ, καὶ πνεύματος ἁγίου πλησθήσεται ἔτι ἐκ κοιλίας μητρὸς αὐτοῦ,</span>
<span class="ver"><b>16</b></span> <span class="text">καὶ πολλοὺς τῶν υἱῶν Ἰσραὴλ ἐπιστρέψει ἐπὶ κύριον τὸν θεὸν αὐτῶν.&nbsp;&nbsp;</span>
<span class="ver"><b>17</b></span> <span class="text">καὶ αὐτὸς προελεύσεται ἐνώπιον αὐτοῦ ἐν πνεύματι καὶ δυνάμει Ἠλεία, ἐπιστρέψαι καρδίας πατέρων ἐπὶ τέκνα καὶ ἀπειθεῖς ἐν φρονήσει δικαίων, ἑτοιμάσαι κυρίῳ λαὸν κατεσκευασμένον.&nbsp;&nbsp;</span>
<span class="ver"><b>18</b></span> <span class="text">καὶ εἶπεν Ζαχαρίας πρὸς τὸν ἄγγελον·&nbsp;&nbsp; κατὰ τί γνώσομαι τοῦτο;&nbsp;&nbsp; ἐγὼ γάρ εἰμι πρεσβύτης καὶ ἡ γυνή μου προβεβηκυῖα ἐν ταῖς ἡμέραις αὐτῆς.&nbsp;&nbsp;</span>
<span class="ver"><b>19</b></span> <span class="text">καὶ ἀποκριθεὶς ὁ ἄγγελος εἶπεν αὐτῷ·&nbsp;&nbsp; ἐγώ εἰμι Γαβριὴλ ὁ παρεστηκὼς ἐνώπιον τοῦ θεοῦ καὶ ἀπεστάλην λαλῆσαι πρὸς σὲ καὶ εὐαγγελίσασθαί σοι ταῦτα·&nbsp;&nbsp;</span>
<span class="ver"><b>20</b></span> <span class="text">καὶ ἰδοὺ ἔσῃ σιωπῶν καὶ μὴ δυνάμενος λαλῆσαι ἄχρι ἧς ἡμέρας γένηται ταῦτα, ἀνθ᾽ ὧν οὐκ ἐπίστευσας τοῖς λόγοις μου, οἵτινες πληρωθήσονται εἰς τὸν καιρὸν αὐτῶν.&nbsp;&nbsp;</span>
<span class="ver"><b>21</b></span> <span class="text">Καὶ ἦν ὁ λαὸς προσδοκῶν τὸν Ζαχαρίαν καὶ ἐθαύμαζον ἐν τῷ χρονίζειν αὐτόν ἐν τῷ ναῷ.&nbsp;&nbsp;</span>
<span class="ver"><b>22</b></span> <span class="text">ἐξελθὼν δὲ οὐκ ἐδύνατο λαλῆσαι αὐτοῖς, καὶ ἐπέγνωσαν ὅτι ὀπτασίαν ἑώρακεν ἐν τῷ ναῷ·&nbsp;&nbsp; καὶ αὐτὸς ἦν διανεύων αὐτοῖς καὶ διέμενεν κωφός.&nbsp;&nbsp;</span>
<span class="ver"><b>23</b></span> <span class="text">καὶ ἐγένετο ὡς ἐπλήσθησαν αἱ ἡμέραι τῆς λειτουργίας αὐτοῦ, ἀπῆλθεν εἰς τὸν οἶκον αὐτοῦ.&nbsp;&nbsp;</span>
<span class="ver"><b>24</b></span> <span class="text">Μετὰ δὲ ταύτας τὰς ἡμέρας συνέλαβεν Ἐλεισάβετ ἡ γυνὴ αὐτοῦ καὶ περιέκρυβεν ἑαυτὴν μῆνας πέντε λέγουσα</span>
<span class="ver"><b>25</b></span> <span class="text">ὅτι οὕτως μοι πεποίηκεν κύριος ἐν ἡμέραις αἷς ἐπεῖδεν ἀφελεῖν ὄνειδός μου ἐν ἀνθρώποις.&nbsp;&nbsp;</span>
<span class="ver"><b>26</b></span> <span class="text">Ἐν δὲ τῷ μηνὶ τῷ ἕκτῳ ἀπεστάλη ὁ ἄγγελος Γαβριὴλ ἀπὸ τοῦ θεοῦ εἰς πόλιν τῆς Γαλιλαίας ᾗ ὄνομα Ναζαρὲτ</span>
<span class="ver"><b>27</b></span> <span class="text">πρὸς παρθένον ἐμνηστευμένην ἀνδρὶ ᾧ ὄνομα Ἰωσὴφ ἐξ οἴκου Δαυὶδ καὶ τὸ ὄνομα τῆς παρθένου Μαριάμ.&nbsp;&nbsp;</span>
<span class="ver"><b>28</b></span> <span class="text">καὶ εἰσελθὼν πρὸς αὐτὴν ὁ ἄγγελος εἶπεν·&nbsp;&nbsp; χαῖρε, κεχαριτωμένη, ὁ κύριος μετὰ σοῦ.&nbsp;&nbsp;</span>
<span class="ver"><b>29</b></span> <span class="text">ἡ δὲ ἐπὶ τῷ λόγῳ διεταράχθη καὶ διελογίζετο ποταπὸς εἴη ὁ ἀσπασμὸς οὗτος.&nbsp;&nbsp;</span>
<span class="ver"><b>30</b></span> <span class="text">Καὶ εἶπεν ὁ ἄγγελος αὐτῇ·&nbsp;&nbsp; μὴ φοβοῦ, Μαριάμ, εὗρες γὰρ χάριν παρὰ τῷ θεῷ.&nbsp;&nbsp;</span>
<span class="ver"><b>31</b></span> <span class="text">καὶ ἰδοὺ συλλήμψῃ ἐν γαστρὶ καὶ τέξῃ υἱὸν καὶ καλέσεις τὸ ὄνομα αὐτοῦ Ἰησοῦν.&nbsp;&nbsp;</span>
<span class="ver"><b>32</b></span> <span class="text">οὗτος ἔσται μέγας καὶ υἱὸς ὑψίστου κληθήσεται καὶ δώσει αὐτῷ κύριος ὁ θεὸς τὸν θρόνον Δαυὶδ τοῦ πατρὸς αὐτοῦ,</span>
<span class="ver"><b>33</b></span> <span class="text">καὶ βασιλεύσει ἐπὶ τὸν οἶκον Ἰακὼβ εἰς τοὺς αἰῶνας καὶ τῆς βασιλείας αὐτοῦ οὐκ ἔσται τέλος.&nbsp;&nbsp;</span>
<span class="ver"><b>34</b></span> <span class="text">εἶπεν δὲ Μαριὰμ πρὸς τὸν ἄγγελον·&nbsp;&nbsp; πῶς ἔσται τοῦτο, ἐπεὶ ἄνδρα οὐ γινώσκω;&nbsp;&nbsp;</span>
<span class="ver"><b>35</b></span> <span class="text">καὶ ἀποκριθεὶς ὁ ἄγγελος εἶπεν αὐτῇ·&nbsp;&nbsp; πνεῦμα ἅγιον ἐπελεύσεται ἐπὶ σὲ καὶ δύναμις ὑψίστου ἐπισκιάσει σοι·&nbsp;&nbsp; διὸ καὶ τὸ γεννώμενον ἅγιον κληθήσεται υἱὸς θεοῦ.&nbsp;&nbsp;</span>
<span class="ver"><b>36</b></span> <span class="text">καὶ ἰδοὺ Ἐλεισάβετ ἡ συγγενίς σου καὶ αὐτὴ συνείληφεν υἱὸν ἐν γήρει αὐτῆς καὶ οὗτος μὴν ἕκτος ἐστὶν αὐτῇ τῇ καλουμένῃ στείρᾳ·&nbsp;&nbsp;</span>
<span class="ver"><b>37</b></span> <span class="text">ὅτι οὐκ ἀδυνατήσει παρὰ τοῦ θεοῦ πᾶν ῥῆμα.&nbsp;&nbsp;</span>
<span class="ver"><b>38</b></span> <span class="text">εἶπεν δὲ Μαριάμ·&nbsp;&nbsp; ἰδοὺ ἡ δούλη κυρίου·&nbsp;&nbsp; γένοιτό μοι κατὰ τὸ ῥῆμά σου.&nbsp;&nbsp; Καὶ ἀπῆλθεν ἀπ᾽ αὐτῆς ὁ ἄγγελος.&nbsp;&nbsp;</span>
<span class="ver"><b>39</b></span> <span class="text">Ἀναστᾶσα δὲ Μαριὰμ ἐν ταῖς ἡμέραις ταύταις ἐπορεύθη εἰς τὴν ὀρεινὴν μετὰ σπουδῆς εἰς πόλιν Ἰούδα,</span>
<span class="ver"><b>40</b></span> <span class="text">καὶ εἰσῆλθεν εἰς τὸν οἶκον Ζαχαρίου καὶ ἠσπάσατο τὴν Ἐλεισάβετ.&nbsp;&nbsp;</span>
<span class="ver"><b>41</b></span> <span class="text">καὶ ἐγένετο ὡς ἤκουσεν τὸν ἀσπασμὸν τῆς Μαρίας ἡ Ἐλεισάβετ, ἐσκίρτησεν τὸ βρέφος ἐν τῇ κοιλίᾳ αὐτῆς, καὶ ἐπλήσθη πνεύματος ἁγίου ἡ Ἐλεισάβετ,</span>
<span class="ver"><b>42</b></span> <span class="text">καὶ ἀνεφώνησεν κραυγῇ μεγάλῃ καὶ εἶπεν·&nbsp;&nbsp; εὐλογημένη σὺ ἐν γυναιξὶν καὶ εὐλογημένος ὁ καρπὸς τῆς κοιλίας σου.&nbsp;&nbsp;</span>
<span class="ver"><b>43</b></span> <span class="text">καὶ πόθεν μοι τοῦτο ἵνα ἔλθῃ ἡ μήτηρ τοῦ κυρίου μου πρὸς ἐμέ;&nbsp;&nbsp;</span>
<span class="ver"><b>44</b></span> <span class="text">ἰδοὺ γὰρ ὡς ἐγένετο ἡ φωνὴ τοῦ ἀσπασμοῦ σου εἰς τὰ ὦτά μου, ἐσκίρτησεν ἐν ἀγαλλιάσει τὸ βρέφος ἐν τῇ κοιλίᾳ μου.&nbsp;&nbsp;</span>
<span class="ver"><b>45</b></span> <span class="text">καὶ μακαρία ἡ πιστεύσασα ὅτι ἔσται τελείωσις τοῖς λελαλημένοις αὐτῇ παρὰ κυρίου.&nbsp;&nbsp;</span>
<span class="ver"><b>46</b></span> <span class="text">Καὶ εἶπεν Μαριάμ·&nbsp;&nbsp; Μεγαλύνει ἡ ψυχή μου τὸν κύριον,</span>
<span class="ver"><b>47</b></span> <span class="text">καὶ ἠγαλλίασεν τὸ πνεῦμά μου ἐπὶ τῷ θεῷ τῷ σωτῆρί μου,</span>
<span class="ver"><b>48</b></span> <span class="text">ὅτι ἐπέβλεψεν ἐπὶ τὴν ταπείνωσιν τῆς δούλης αὐτοῦ.&nbsp;&nbsp; ἰδοὺ γὰρ ἀπὸ τοῦ νῦν μακαριοῦσίν με πᾶσαι αἱ γενεαί,</span>
<span class="ver"><b>49</b></span> <span class="text">ὅτι ἐποίησέν μοι μεγάλα ὁ δυνατός.&nbsp;&nbsp; καὶ ἅγιον τὸ ὄνομα αὐτοῦ,</span>
<span class="ver"><b>50</b></span> <span class="text">καὶ τὸ ἔλεος αὐτοῦ εἰς γενεὰς καὶ γενεὰς τοῖς φοβουμένοις αὐτόν.&nbsp;&nbsp;</span>
<span class="ver"><b>51</b></span> <span class="text">Ἐποίησεν κράτος ἐν βραχίονι αὐτοῦ, διεσκόρπισεν ὑπερηφάνους διανοίᾳ καρδίας αὐτῶν·&nbsp;&nbsp;</span>
<span class="ver"><b>52</b></span> <span class="text">καθεῖλεν δυνάστας ἀπὸ θρόνων καὶ ὕψωσεν ταπεινούς,</span>
<span class="ver"><b>53</b></span> <span class="text">πεινῶντας ἐνέπλησεν ἀγαθῶν καὶ πλουτοῦντας ἐξαπέστειλεν κενούς.&nbsp;&nbsp;</span>
<span class="ver"><b>54</b></span> <span class="text">ἀντελάβετο Ἰσραὴλ παιδὸς αὐτοῦ, μνησθῆναι ἐλέους,</span>
<span class="ver"><b>55</b></span> <span class="text">καθὼς ἐλάλησεν πρὸς τοὺς πατέρας ἡμῶν, τῷ Ἀβραὰμ καὶ τῷ σπέρματι αὐτοῦ εἰς τὸν αἰῶνα.&nbsp;&nbsp;</span>
<span class="ver"><b>56</b></span> <span class="text">Ἔμεινεν δὲ Μαριὰμ σὺν αὐτῇ ὡς μῆνας τρεῖς, καὶ ὑπέστρεψεν εἰς τὸν οἶκον αὐτῆς.&nbsp;&nbsp;</span>
<span class="ver"><b>57</b></span> <span class="text">Τῇ δὲ Ἐλεισάβετ ἐπλήσθη ὁ χρόνος τοῦ τεκεῖν αὐτὴν καὶ ἐγέννησεν υἱόν.&nbsp;&nbsp;</span>
<span class="ver"><b>58</b></span> <span class="text">καὶ ἤκουσαν οἱ περίοικοι καὶ οἱ συγγενεῖς αὐτῆς ὅτι ἐμεγάλυνεν κύριος τὸ ἔλεος αὐτοῦ μετ᾽ αὐτῆς καὶ συνέχαιρον αὐτῇ.&nbsp;&nbsp;</span>
<span class="ver"><b>59</b></span> <span class="text">Καὶ ἐγένετο ἐν τῇ ἡμέρᾳ τῇ ὀγδόῃ ἦλθον περιτεμεῖν τὸ παιδίον καὶ ἐκάλουν αὐτὸ ἐπὶ τῷ ὀνόματι τοῦ πατρὸς αὐτοῦ Ζαχαρίαν.&nbsp;&nbsp;</span>
<span class="ver"><b>60</b></span> <span class="text">καὶ ἀποκριθεῖσα ἡ μήτηρ αὐτοῦ εἶπεν·&nbsp;&nbsp; οὐχί, ἀλλὰ κληθήσεται Ἰωάννης.&nbsp;&nbsp;</span>
<span class="ver"><b>61</b></span> <span class="text">καὶ εἶπαν πρὸς αὐτὴν ὅτι οὐδείς ἐστιν ἐκ τῆς συγγενείας σου ὃς καλεῖται τῷ ὀνόματι τούτῳ.&nbsp;&nbsp;</span>
<span class="ver"><b>62</b></span> <span class="text">ἐνένευον δὲ τῷ πατρὶ αὐτοῦ τὸ τί ἂν θέλοι καλεῖσθαι αὐτό.&nbsp;&nbsp;</span>
<span class="ver"><b>63</b></span> <span class="text">καὶ αἰτήσας πινακίδιον ἔγραψεν λέγων·&nbsp;&nbsp; Ἰωάννης ἐστὶν ὄνομα αὐτοῦ.&nbsp;&nbsp; καὶ ἐθαύμασαν πάντες.&nbsp;&nbsp;</span>
<span class="ver"><b>64</b></span> <span class="text">ἀνεῴχθη δὲ τὸ στόμα αὐτοῦ παραχρῆμα καὶ ἡ γλῶσσα αὐτοῦ, καὶ ἐλάλει εὐλογῶν τὸν θεόν.&nbsp;&nbsp;</span>
<span class="ver"><b>65</b></span> <span class="text">Καὶ ἐγένετο ἐπὶ πάντας φόβος τοὺς περιοικοῦντας αὐτούς, καὶ ἐν ὅλῃ τῇ ὀρεινῇ τῆς Ἰουδαίας διελαλεῖτο πάντα τὰ ῥήματα ταῦτα,</span>
<span class="ver"><b>66</b></span> <span class="text">καὶ ἔθεντο πάντες οἱ ἀκούσαντες ἐν τῇ καρδίᾳ αὐτῶν λέγοντες·&nbsp;&nbsp; τί ἄρα τὸ παιδίον τοῦτο ἔσται;&nbsp;&nbsp; καὶ γὰρ χεὶρ κυρίου ἦν μετ᾽ αὐτοῦ.&nbsp;&nbsp;</span>
<span class="ver"><b>67</b></span> <span class="text">Καὶ Ζαχαρίας ὁ πατὴρ αὐτοῦ ἐπλήσθη πνεύματος ἁγίου καὶ ἐπροφήτευσεν λέγων·&nbsp;&nbsp;</span>
<span class="ver"><b>68</b></span> <span class="text">Εὐλογητὸς κύριος ὁ θεὸς τοῦ Ἰσραήλ, ὅτι ἐπεσκέψατο καὶ ἐποίησεν λύτρωσιν τῷ λαῷ αὐτοῦ,</span>
<span class="ver"><b>69</b></span> <span class="text">καὶ ἤγειρεν κέρας σωτηρίας ἡμῖν ἐν οἴκῳ Δαυὶδ παιδὸς αὐτοῦ,</span>
<span class="ver"><b>70</b></span> <span class="text">καθὼς ἐλάλησεν διὰ στόματος τῶν ἁγίων ἀπ᾽ αἰῶνος προφητῶν αὐτοῦ,</span>
<span class="ver"><b>71</b></span> <span class="text">σωτηρίαν ἐξ ἐχθρῶν ἡμῶν καὶ ἐκ χειρὸς πάντων τῶν μισούντων ἡμᾶς,</span>
<span class="ver"><b>72</b></span> <span class="text">ποιῆσαι ἔλεος μετὰ τῶν πατέρων ἡμῶν καὶ μνησθῆναι διαθήκης ἁγίας αὐτοῦ,</span>
<span class="ver"><b>73</b></span> <span class="text">ὅρκον ὃν ὤμοσεν πρὸς Ἀβραὰμ τὸν πατέρα ἡμῶν, τοῦ δοῦναι ἡμῖν</span>
<span class="ver"><b>74</b></span> <span class="text">ἀφόβως ἐκ χειρὸς ἐχθρῶν ῥυσθέντας λατρεύειν αὐτῷ</span>
<span class="ver"><b>75</b></span> <span class="text">ἐν ὁσιότητι καὶ δικαιοσύνῃ ἐνώπιον αὐτοῦ πάσαις ταῖς ἡμέραις ἡμῶν.&nbsp;&nbsp;</span>
<span class="ver"><b>76</b></span> <span class="text">Καὶ σὺ δέ, παιδίον, προφήτης ὑψίστου κληθήσῃ·&nbsp;&nbsp; προπορεύσῃ γὰρ ἐνώπιον κυρίου ἑτοιμάσαι ὁδοὺς αὐτοῦ,</span>
<span class="ver"><b>77</b></span> <span class="text">τοῦ δοῦναι γνῶσιν σωτηρίας τῷ λαῷ αὐτοῦ ἐν ἀφέσει ἁμαρτιῶν αὐτῶν,</span>
<span class="ver"><b>78</b></span> <span class="text">διὰ σπλάγχνα ἐλέους θεοῦ ἡμῶν, ἐν οἷς ἐπισκέψεται ἡμᾶς ἀνατολὴ ἐξ ὕψους,</span>
<span class="ver"><b>79</b></span> <span class="text">ἐπιφᾶναι τοῖς ἐν σκότει καὶ σκιᾷ θανάτου καθημένοις, τοῦ κατευθῦναι τοὺς πόδας ἡμῶν εἰς ὁδὸν εἰρήνης.&nbsp;&nbsp;</span>
<span class="ver"><b>80</b></span> <span class="text">Τὸ δὲ παιδίον ηὔξανεν καὶ ἐκραταιοῦτο πνεύματι, καὶ ἦν ἐν ταῖς ἐρήμοις ἕως ἡμέρας ἀναδείξεως αὐτοῦ πρὸς τὸν Ἰσραήλ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;2</div>
<span class="ver"><b>1</b></span> <span class="text">Ἐγένετο δὲ ἐν ταῖς ἡμέραις ἐκείναις ἐξῆλθεν δόγμα παρὰ Καίσαρος Αὐγούστου ἀπογράφεσθαι πᾶσαν τὴν οἰκουμένην.&nbsp;&nbsp;</span>
<span class="ver"><b>2</b></span> <span class="text">αὕτη ἀπογραφὴ πρώτη ἐγένετο ἡγεμονεύοντος τῆς Συρίας Κυρηνίου.&nbsp;&nbsp;</span>
<span class="ver"><b>3</b></span> <span class="text">καὶ ἐπορεύοντο πάντες ἀπογράφεσθαι, ἕκαστος εἰς τὴν ἑαυτοῦ πόλιν.&nbsp;&nbsp;</span>
<span class="ver"><b>4</b></span> <span class="text">Ἀνέβη δὲ καὶ Ἰωσὴφ ἀπὸ τῆς Γαλιλαίας ἐκ πόλεως Ναζαρὲθ εἰς τὴν Ἰουδαίαν εἰς πόλιν Δαυὶδ ἥτις καλεῖται Βηθλέεμ, διὰ τὸ εἶναι αὐτὸν ἐξ οἴκου καὶ πατριᾶς Δαυίδ,</span>
<span class="ver"><b>5</b></span> <span class="text">ἀπογράψασθαι σὺν Μαριὰμ τῇ ἐμνηστευμένῃ αὐτῷ, οὔσῃ ἐνκύῳ.&nbsp;&nbsp;</span>
<span class="ver"><b>6</b></span> <span class="text">Ἐγένετο δὲ ἐν τῷ εἶναι αὐτοὺς ἐκεῖ ἐπλήσθησαν αἱ ἡμέραι τοῦ τεκεῖν αὐτήν,</span>
<span class="ver"><b>7</b></span> <span class="text">καὶ ἔτεκεν τὸν υἱὸν αὐτῆς τὸν πρωτότοκον, καὶ ἐσπαργάνωσεν αὐτὸν καὶ ἀνέκλινεν αὐτὸν ἐν φάτνῃ, διότι οὐκ ἦν αὐτοῖς τόπος ἐν τῷ καταλύματι.&nbsp;&nbsp;</span>
<span class="ver"><b>8</b></span> <span class="text">Καὶ ποιμένες ἦσαν ἐν τῇ χώρᾳ τῇ αὐτῇ ἀγραυλοῦντες καὶ φυλάσσοντες φυλακὰς τῆς νυκτὸς ἐπὶ τὴν ποίμνην αὐτῶν.&nbsp;&nbsp;</span>
<span class="ver"><b>9</b></span> <span class="text">καὶ ἄγγελος κυρίου ἐπέστη αὐτοῖς καὶ δόξα κυρίου περιέλαμψεν αὐτούς, καὶ ἐφοβήθησαν φόβον μέγαν.&nbsp;&nbsp;</span>
<span class="ver"><b>10</b></span> <span class="text">καὶ εἶπεν αὐτοῖς ὁ ἄγγελος·&nbsp;&nbsp; μὴ φοβεῖσθε, ἰδοὺ γὰρ εὐαγγελίζομαι ὑμῖν χαρὰν μεγάλην ἥτις ἔσται παντὶ τῷ λαῷ,</span>
<span class="ver"><b>11</b></span> <span class="text">ὅτι ἐτέχθη ὑμῖν σήμερον σωτὴρ ὅς ἐστιν χριστὸς κύριος ἐν πόλει Δαυίδ.&nbsp;&nbsp;</span>
<span class="ver"><b>12</b></span> <span class="text">καὶ τοῦτο ὑμῖν τὸ σημεῖον, εὑρήσετε βρέφος ἐσπαργανωμένον καὶ κείμενον ἐν φάτνῃ.&nbsp;&nbsp;</span>
<span class="ver"><b>13</b></span> <span class="text">καὶ ἐξαίφνης ἐγένετο σὺν τῷ ἀγγέλῳ πλῆθος στρατιᾶς οὐρανίου αἰνούντων τὸν θεὸν καὶ λεγόντων·&nbsp;&nbsp;</span>
<span class="ver"><b>14</b></span> <span class="text">δόξα ἐν ὑψίστοις θεῷ καὶ ἐπὶ γῆς εἰρήνη ἐν ἀνθρώποις εὐδοκίας.&nbsp;&nbsp;</span>
<span class="ver"><b>15</b></span> <span class="text">Καὶ ἐγένετο ὡς ἀπῆλθον ἀπ᾽ αὐτῶν εἰς τὸν οὐρανὸν οἱ ἄγγελοι, οἱ ποιμένες ἐλάλουν πρὸς ἀλλήλους·&nbsp;&nbsp; διέλθωμεν δὴ ἕως Βηθλέεμ καὶ ἴδωμεν τὸ ῥῆμα τοῦτο τὸ γεγονὸς ὃ ὁ κύριος ἐγνώρισεν ἡμῖν.&nbsp;&nbsp;</span>
<span class="ver"><b>16</b></span> <span class="text">καὶ ἦλθον σπεύσαντες καὶ ἀνεῦρον τήν τε Μαριὰμ καὶ τὸν Ἰωσὴφ καὶ τὸ βρέφος κείμενον ἐν τῇ φάτνῃ·&nbsp;&nbsp;</span>
<span class="ver"><b>17</b></span> <span class="text">ἰδόντες δὲ ἐγνώρισαν περὶ τοῦ ῥήματος τοῦ λαληθέντος αὐτοῖς περὶ τοῦ παιδίου τούτου.&nbsp;&nbsp;</span>
<span class="ver"><b>18</b></span> <span class="text">καὶ πάντες οἱ ἀκούσαντες ἐθαύμασαν περὶ τῶν λαληθέντων ὑπὸ τῶν ποιμένων πρὸς αὐτούς·&nbsp;&nbsp;</span>
<span class="ver"><b>19</b></span> <span class="text">ἡ δὲ Μαρία πάντα συνετήρει τὰ ῥήματα ταῦτα συμβάλλουσα ἐν τῇ καρδίᾳ αὐτῆς.&nbsp;&nbsp;</span>
<span class="ver"><b>20</b></span> <span class="text">καὶ ὑπέστρεψαν οἱ ποιμένες δοξάζοντες καὶ αἰνοῦντες τὸν θεὸν ἐπὶ πᾶσιν οἷς ἤκουσαν καὶ εἶδον καθὼς ἐλαλήθη πρὸς αὐτούς.&nbsp;&nbsp;</span>
<span class="ver"><b>21</b></span> <span class="text">Καὶ ὅτε ἐπλήσθησαν ἡμέραι ὀκτὼ τοῦ περιτεμεῖν αὐτὸν καὶ ἐκλήθη τὸ ὄνομα αὐτοῦ Ἰησοῦς, τὸ κληθὲν ὑπὸ τοῦ ἀγγέλου πρὸ τοῦ συλλημφθῆναι αὐτὸν ἐν τῇ κοιλίᾳ.&nbsp;&nbsp;</span>
<span class="ver"><b>22</b></span> <span class="text">Καὶ ὅτε ἐπλήσθησαν αἱ ἡμέραι τοῦ καθαρισμοῦ αὐτῶν κατὰ τὸν νόμον Μωϋσέως, ἀνήγαγον αὐτὸν εἰς Ἱεροσόλυμα παραστῆσαι τῷ κυρίῳ,</span>
<span class="ver"><b>23</b></span> <span class="text">καθὼς γέγραπται ἐν νόμῳ κυρίου ὅτι πᾶν ἄρσεν διανοῖγον μήτραν ἅγιον τῷ κυρίῳ κληθήσεται,</span>
<span class="ver"><b>24</b></span> <span class="text">καὶ τοῦ δοῦναι θυσίαν κατὰ τὸ εἰρημένον ἐν τῷ νόμῳ κυρίου, ζεῦγος τρυγόνων ἢ δύο νοσσοὺς περιστερῶν.&nbsp;&nbsp;</span>
<span class="ver"><b>25</b></span> <span class="text">Καὶ ἰδοὺ ἄνθρωπος ἦν ἐν Ἰερουσαλὴμ ᾧ ὄνομα Συμεὼν καὶ ὁ ἄνθρωπος οὗτος δίκαιος καὶ εὐλαβὴς προσδεχόμενος παράκλησιν τοῦ Ἰσραήλ, καὶ πνεῦμα ἦν ἅγιον ἐπ᾽ αὐτόν·&nbsp;&nbsp;</span>
<span class="ver"><b>26</b></span> <span class="text">καὶ ἦν αὐτῷ κεχρηματισμένον ὑπὸ τοῦ πνεύματος τοῦ ἁγίου μὴ ἰδεῖν θάνατον πρὶν ἂν ἴδῃ τὸν χριστὸν κυρίου.&nbsp;&nbsp;</span>
<span class="ver"><b>27</b></span> <span class="text">καὶ ἦλθεν ἐν τῷ πνεύματι εἰς τὸ ἱερόν·&nbsp;&nbsp; καὶ ἐν τῷ εἰσαγαγεῖν τοὺς γονεῖς τὸ παιδίον Ἰησοῦν τοῦ ποιῆσαι αὐτοὺς κατὰ τὸ εἰθισμένον τοῦ νόμου περὶ αὐτοῦ</span>
<span class="ver"><b>28</b></span> <span class="text">καὶ αὐτὸς ἐδέξατο αὐτὸ εἰς τὰς ἀγκάλας καὶ εὐλόγησεν τὸν θεὸν καὶ εἶπεν·&nbsp;&nbsp;</span>
<span class="ver"><b>29</b></span> <span class="text">νῦν ἀπολύεις τὸν δοῦλόν σου, δέσποτα, κατὰ τὸ ῥῆμά σου ἐν εἰρήνῃ·&nbsp;&nbsp;</span>
<span class="ver"><b>30</b></span> <span class="text">ὅτι εἶδον οἱ ὀφθαλμοί μου τὸ σωτήριόν σου,</span>
<span class="ver"><b>31</b></span> <span class="text">ὃ ἡτοίμασας κατὰ πρόσωπον πάντων τῶν λαῶν,</span>
<span class="ver"><b>32</b></span> <span class="text">φῶς εἰς ἀποκάλυψιν ἐθνῶν καὶ δόξαν λαοῦ σου Ἰσραήλ.&nbsp;&nbsp;</span>
<span class="ver"><b>33</b></span> <span class="text">καὶ ἦν ὁ πατὴρ αὐτοῦ καὶ ἡ μήτηρ θαυμάζοντες ἐπὶ τοῖς λαλουμένοις περὶ αὐτοῦ.&nbsp;&nbsp;</span>
<span class="ver"><b>34</b></span> <span class="text">καὶ εὐλόγησεν αὐτοὺς Συμεὼν καὶ εἶπεν πρὸς Μαριὰμ τὴν μητέρα αὐτοῦ·&nbsp;&nbsp; ἰδοὺ οὗτος κεῖται εἰς πτῶσιν καὶ ἀνάστασιν πολλῶν ἐν τῷ Ἰσραὴλ καὶ εἰς σημεῖον ἀντιλεγόμενον –</span>
<span class="ver"><b>35</b></span> <span class="text">καὶ σοῦ δὲ αὐτῆς τὴν ψυχὴν διελεύσεται ῥομφαία – ὅπως ἂν ἀποκαλυφθῶσιν ἐκ πολλῶν καρδιῶν διαλογισμοί.&nbsp;&nbsp;</span>
<span class="ver"><b>36</b></span> <span class="text">Καὶ ἦν Ἅννα προφῆτις, θυγάτηρ Φανουήλ, ἐκ φυλῆς Ἀσήρ·&nbsp;&nbsp; αὕτη προβεβηκυῖα ἐν ἡμέραις πολλαῖς, ζήσασα μετὰ ἀνδρὸς ἔτη ἑπτὰ ἀπὸ τῆς παρθενίας αὐτῆς</span>
<span class="ver"><b>37</b></span> <span class="text">καὶ αὐτὴ χήρα ἕως ἐτῶν ὀγδοήκοντα τεσσάρων, ἣ οὐκ ἀφίστατο τοῦ ἱεροῦ νηστείαις καὶ δεήσεσιν λατρεύουσα νύκτα καὶ ἡμέραν.&nbsp;&nbsp;</span>
<span class="ver"><b>38</b></span> <span class="text">καὶ αὐτῇ τῇ ὥρᾳ ἐπιστᾶσα ἀνθωμολογεῖτο τῷ θεῷ καὶ ἐλάλει περὶ αὐτοῦ πᾶσιν τοῖς προσδεχομένοις λύτρωσιν Ἰερουσαλήμ.&nbsp;&nbsp;</span>
<span class="ver"><b>39</b></span> <span class="text">Καὶ ὡς ἐτέλεσαν πάντα τὰ κατὰ τὸν νόμον κυρίου, ἐπέστρεψαν εἰς τὴν Γαλιλαίαν εἰς πόλιν ἑαυτῶν Ναζαρέτ.&nbsp;&nbsp;</span>
<span class="ver"><b>40</b></span> <span class="text">Τὸ δὲ παιδίον ηὔξανεν καὶ ἐκραταιοῦτο πληρούμενον σοφίᾳ, καὶ χάρις θεοῦ ἦν ἐπ᾽ αὐτό.&nbsp;&nbsp;</span>
<span class="ver"><b>41</b></span> <span class="text">Καὶ ἐπορεύοντο οἱ γονεῖς αὐτοῦ κατ᾽ ἔτος εἰς Ἰερουσαλὴμ τῇ ἑορτῇ τοῦ πάσχα.&nbsp;&nbsp;</span>
<span class="ver"><b>42</b></span> <span class="text">Καὶ ὅτε ἐγένετο ἐτῶν δώδεκα, ἀναβαινόντων αὐτῶν κατὰ τὸ ἔθος τῆς ἑορτῆς</span>
<span class="ver"><b>43</b></span> <span class="text">καὶ τελειωσάντων τὰς ἡμέρας, ἐν τῷ ὑποστρέφειν αὐτοὺς ὑπέμεινεν Ἰησοῦς ὁ παῖς ἐν Ἰερουσαλήμ, καὶ οὐκ ἔγνωσαν οἱ γονεῖς αὐτοῦ.&nbsp;&nbsp;</span>
<span class="ver"><b>44</b></span> <span class="text">νομίσαντες δὲ αὐτὸν εἶναι ἐν τῇ συνοδίᾳ ἦλθον ἡμέρας ὁδὸν καὶ ἀνεζήτουν αὐτὸν ἐν τοῖς συγγενεῦσιν καὶ τοῖς γνωστοῖς,</span>
<span class="ver"><b>45</b></span> <span class="text">καὶ μὴ εὑρόντες ὑπέστρεψαν εἰς Ἰερουσαλὴμ ἀναζητοῦντες αὐτόν.&nbsp;&nbsp;</span>
<span class="ver"><b>46</b></span> <span class="text">καὶ ἐγένετο μετὰ ἡμέρας τρεῖς εὗρον αὐτὸν ἐν τῷ ἱερῷ καθεζόμενον ἐν μέσῳ τῶν διδασκάλων καὶ ἀκούοντα αὐτῶν καὶ ἐπερωτῶντα αὐτούς·&nbsp;&nbsp;</span>
<span class="ver"><b>47</b></span> <span class="text">ἐξίσταντο δὲ πάντες οἱ ἀκούοντες αὐτοῦ ἐπὶ τῇ συνέσει καὶ ταῖς ἀποκρίσεσιν αὐτοῦ.&nbsp;&nbsp;</span>
<span class="ver"><b>48</b></span> <span class="text">Καὶ ἰδόντες αὐτὸν ἐξεπλάγησαν, καὶ εἶπεν πρὸς αὐτὸν ἡ μήτηρ αὐτοῦ·&nbsp;&nbsp; τέκνον, τί ἐποίησας ἡμῖν οὕτως;&nbsp;&nbsp; ἰδοὺ ὁ πατήρ σου κἀγὼ ὀδυνώμενοι ζητοῦμεν σε.&nbsp;&nbsp;</span>
<span class="ver"><b>49</b></span> <span class="text">καὶ εἶπεν πρὸς αὐτούς·&nbsp;&nbsp; τί ὅτι ἐζητεῖτέ με;&nbsp;&nbsp; οὐκ ᾔδειτε ὅτι ἐν τοῖς τοῦ πατρός μου δεῖ εἶναί με;&nbsp;&nbsp;</span>
<span class="ver"><b>50</b></span> <span class="text">καὶ αὐτοὶ οὐ συνῆκαν τὸ ῥῆμα ὃ ἐλάλησεν αὐτοῖς.&nbsp;&nbsp;</span>
<span class="ver"><b>51</b></span> <span class="text">καὶ κατέβη μετ᾽ αὐτῶν καὶ ἦλθεν εἰς Ναζαρὲτ καὶ ἦν ὑποτασσόμενος αὐτοῖς.&nbsp;&nbsp; καὶ ἡ μήτηρ αὐτοῦ διετήρει πάντα τὰ ῥήματα ἐν τῇ καρδίᾳ αὐτῆς.&nbsp;&nbsp;</span>
<span class="ver"><b>52</b></span> <span class="text">Καὶ Ἰησοῦς προέκοπτεν τῇ σοφίᾳ καὶ ἡλικίᾳ καὶ χάριτι παρὰ θεῷ καὶ ἀνθρώποις.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;3</div>
<span class="ver"><b>1</b></span> <span class="text">Ἐν ἔτει δὲ πεντεκαιδεκάτῳ τῆς ἡγεμονίας Τιβερίου Καίσαρος, ἡγεμονεύοντος Ποντίου Πειλάτου τῆς Ἰουδαίας, καὶ τετραρχοῦντος τῆς Γαλιλαίας Ἡρῴδου, Φιλίππου δὲ τοῦ ἀδελφοῦ αὐτοῦ τετραρχοῦντος τῆς Ἰτουραίας καὶ Τραχωνίτιδος χώρας, καὶ Λυσανίου τῆς Ἀβειληνῆς τετραρχοῦντος,</span>
<span class="ver"><b>2</b></span> <span class="text">ἐπὶ ἀρχιερέως Ἅννα καὶ Καϊάφα, ἐγένετο ῥῆμα θεοῦ ἐπὶ Ἰωάννην τὸν Ζαχαρίου υἱὸν ἐν τῇ ἐρήμῳ.&nbsp;&nbsp;</span>
<span class="ver"><b>3</b></span> <span class="text">Καὶ ἦλθεν εἰς πᾶσαν περίχωρον τοῦ Ἰορδάνου κηρύσσων βάπτισμα μετανοίας εἰς ἄφεσιν ἁμαρτιῶν,</span>
<span class="ver"><b>4</b></span> <span class="text">ὡς γέγραπται ἐν βίβλῳ λόγων Ἠσαΐου τοῦ προφήτου·&nbsp;&nbsp; φωνὴ βοῶντος ἐν τῇ ἐρήμῳ·&nbsp;&nbsp; ἑτοιμάσατε τὴν ὁδὸν κυρίου, εὐθείας ποιεῖτε τὰς τρίβους αὐτοῦ·&nbsp;&nbsp;</span>
<span class="ver"><b>5</b></span> <span class="text">πᾶσα φάραγξ πληρωθήσεται καὶ πᾶν ὄρος καὶ βουνὸς ταπεινωθήσεται, καὶ ἔσται τὰ σκολιὰ εἰς εὐθεῖαν καὶ αἱ τραχεῖαι εἰς ὁδοὺς λείας·&nbsp;&nbsp;</span>
<span class="ver"><b>6</b></span> <span class="text">καὶ ὄψεται πᾶσα σὰρξ τὸ σωτήριον τοῦ θεοῦ.&nbsp;&nbsp;</span>
<span class="ver"><b>7</b></span> <span class="text">Ἔλεγεν οὖν τοῖς ἐκπορευομένοις ὄχλοις βαπτισθῆναι ὑπ᾽ αὐτοῦ·&nbsp;&nbsp; γεννήματα ἐχιδνῶν, τίς ὑπέδειξεν ὑμῖν φυγεῖν ἀπὸ τῆς μελλούσης ὀργῆς;&nbsp;&nbsp;</span>
<span class="ver"><b>8</b></span> <span class="text">ποιήσατε οὖν καρποὺς ἀξίους τῆς μετανοίας καὶ μὴ ἄρξησθε λέγειν ἐν ἑαυτοῖς·&nbsp;&nbsp; πατέρα ἔχομεν τὸν Ἀβραάμ.&nbsp;&nbsp; λέγω γὰρ ὑμῖν ὅτι δύναται ὁ θεὸς ἐκ τῶν λίθων τούτων ἐγεῖραι τέκνα τῷ Ἀβραάμ.&nbsp;&nbsp;</span>
<span class="ver"><b>9</b></span> <span class="text">ἤδη δὲ καὶ ἡ ἀξίνη πρὸς τὴν ῥίζαν τῶν δένδρων κεῖται·&nbsp;&nbsp; πᾶν οὖν δένδρον μὴ ποιοῦν καρπὸν καλὸν ἐκκόπτεται καὶ εἰς πῦρ βάλλεται.&nbsp;&nbsp;</span>
<span class="ver"><b>10</b></span> <span class="text">Καὶ ἐπηρώτων αὐτὸν οἱ ὄχλοι λέγοντες·&nbsp;&nbsp; τί οὖν ποιήσωμεν;&nbsp;&nbsp;</span>
<span class="ver"><b>11</b></span> <span class="text">ἀποκριθεὶς δὲ ἔλεγεν αὐτοῖς·&nbsp;&nbsp; ὁ ἔχων δύο χιτῶνας μεταδότω τῷ μὴ ἔχοντι, καὶ ὁ ἔχων βρώματα ὁμοίως ποιείτω.&nbsp;&nbsp;</span>
<span class="ver"><b>12</b></span> <span class="text">ἦλθον δὲ καὶ τελῶναι βαπτισθῆναι καὶ εἶπον πρὸς αὐτόν·&nbsp;&nbsp; διδάσκαλε, τί ποιήσωμεν;&nbsp;&nbsp;</span>
<span class="ver"><b>13</b></span> <span class="text">ὁ δὲ εἶπεν πρὸς αὐτούς·&nbsp;&nbsp; μηδὲν πλέον παρὰ τὸ διατεταγμένον ὑμῖν πράσσετε.&nbsp;&nbsp;</span>
<span class="ver"><b>14</b></span> <span class="text">ἐπηρώτων δὲ αὐτὸν καὶ στρατευόμενοι λέγοντες·&nbsp;&nbsp; τί ποιήσωμεν καὶ ἡμεῖς;&nbsp;&nbsp; καὶ εἶπεν αὐτοῖς·&nbsp;&nbsp; μηδένα διασείσητε μηδὲ συκοφαντήσητε καὶ ἀρκεῖσθε τοῖς ὀψωνίοις ὑμῶν.&nbsp;&nbsp;</span>
<span class="ver"><b>15</b></span> <span class="text">Προσδοκῶντος δὲ τοῦ λαοῦ καὶ διαλογιζομένων πάντων ἐν ταῖς καρδίαις αὐτῶν περὶ τοῦ Ἰωάννου, μήποτε αὐτὸς εἴη ὁ χριστός,</span>
<span class="ver"><b>16</b></span> <span class="text">ἀπεκρίνατο λέγων πᾶσιν ὁ Ἰωάννης·&nbsp;&nbsp; ἐγὼ μὲν ὕδατι βαπτίζω ὑμᾶς·&nbsp;&nbsp; ἔρχεται δὲ ὁ ἰσχυρότερός μου, οὗ οὐκ εἰμὶ ἱκανὸς λῦσαι τὸν ἱμάντα τῶν ὑποδημάτων αὐτοῦ·&nbsp;&nbsp; αὐτὸς ὑμᾶς βαπτίσει ἐν πνεύματι ἁγίῳ καὶ πυρί·&nbsp;&nbsp;</span>
<span class="ver"><b>17</b></span> <span class="text">οὗ τὸ πτύον ἐν τῇ χειρὶ αὐτοῦ διακαθᾶραι τὴν ἅλωνα αὐτοῦ καὶ συναγαγεῖν τὸν σῖτον εἰς τὴν ἀποθήκην αὐτοῦ, τὸ δὲ ἄχυρον κατακαύσει πυρὶ ἀσβέστῳ.&nbsp;&nbsp;</span>
<span class="ver"><b>18</b></span> <span class="text">Πολλὰ μὲν οὖν καὶ ἕτερα παρακαλῶν εὐηγγελίζετο τὸν λαόν.&nbsp;&nbsp;</span>
<span class="ver"><b>19</b></span> <span class="text">Ὁ δὲ Ἡρῴδης ὁ τετράρχης, ἐλεγχόμενος ὑπ᾽ αὐτοῦ περὶ Ἡρῳδιάδος τῆς γυναικὸς τοῦ ἀδελφοῦ αὐτοῦ καὶ περὶ πάντων ὧν ἐποίησεν πονηρῶν ὁ Ἡρῴδης,</span>
<span class="ver"><b>20</b></span> <span class="text">προσέθηκεν καὶ τοῦτο ἐπὶ πᾶσιν κατέκλεισεν τὸν Ἰωάννην ἐν φυλακῇ.&nbsp;&nbsp;</span>
<span class="ver"><b>21</b></span> <span class="text">Ἐγένετο δὲ ἐν τῷ βαπτισθῆναι ἅπαντα τὸν λαὸν καὶ Ἰησοῦ βαπτισθέντος καὶ προσευχομένου ἀνεῳχθῆναι τὸν οὐρανὸν</span>
<span class="ver"><b>22</b></span> <span class="text">καὶ καταβῆναι τὸ πνεῦμα τὸ ἅγιον σωματικῷ εἴδει ὡς περιστερὰν ἐπ᾽ αὐτόν, καὶ φωνὴν ἐξ οὐρανοῦ γενέσθαι·&nbsp;&nbsp; σὺ εἶ ὁ υἱός μου ὁ ἀγαπητός, ἐν σοὶ εὐδόκησα.&nbsp;&nbsp;</span>
<span class="ver"><b>23</b></span> <span class="text">Καὶ αὐτὸς ἦν Ἰησοῦς ἀρχόμενος ὡσεὶ ἐτῶν τριάκοντα, ὢν υἱός, ὡς ἐνομίζετο, Ἰωσὴφ τοῦ Ἠλεὶ</span>
<span class="ver"><b>24</b></span> <span class="text">τοῦ Ματθάτ τοῦ Λευεὶ τοῦ Μελχεὶ τοῦ Ἰανναὶ τοῦ Ἰωσὴφ</span>
<span class="ver"><b>25</b></span> <span class="text">τοῦ Ματταθίου τοῦ Ἀμὼς τοῦ Ναοὺμ τοῦ Ἑσλεὶ τοῦ Ναγγαὶ</span>
<span class="ver"><b>26</b></span> <span class="text">τοῦ Μάαθ τοῦ Ματταθίου τοῦ Σεμεεῒν τοῦ Ἰωσὴχ τοῦ Ἰωδὰ</span>
<span class="ver"><b>27</b></span> <span class="text">τοῦ Ἰωανὰν τοῦ Ῥησὰ τοῦ Ζοροβαβὲλ τοῦ Σαλαθιὴλ τοῦ Νηρεὶ</span>
<span class="ver"><b>28</b></span> <span class="text">τοῦ Μελχεὶ τοῦ Ἀδδεὶ τοῦ Κωσὰμ τοῦ Ἐλμαδὰμ τοῦ Ἢρ</span>
<span class="ver"><b>29</b></span> <span class="text">τοῦ Ἰησοῦ τοῦ Ἐλιέζερ τοῦ Ἰωρεὶμ τοῦ Μαθθὰτ τοῦ Λευεὶ</span>
<span class="ver"><b>30</b></span> <span class="text">τοῦ Συμεὼν τοῦ Ἰούδα τοῦ Ἰωσὴφ τοῦ Ἰωνὰμ τοῦ Ἐλιακεὶμ</span>
<span class="ver"><b>31</b></span> <span class="text">τοῦ Μελεὰ τοῦ Μεννὰ τοῦ Ματταθὰ τοῦ Ναθὰμ τοῦ Δαυὶδ</span>
<span class="ver"><b>32</b></span> <span class="text">τοῦ Ἰεσσαὶ τοῦ Ἰωβὴδ τοῦ Βόος τοῦ Σαλὰ τοῦ Ναασσὼν</span>
<span class="ver"><b>33</b></span> <span class="text">τοῦ Ἀμιναδὰβ τοῦ Ἀδμεὶν τοῦ Ἀρνεὶ τοῦ Ἑσρὼμ τοῦ Φάρες τοῦ Ἰούδα</span>
<span class="ver"><b>34</b></span> <span class="text">τοῦ Ἰακὼβ τοῦ Ἰσαὰκ τοῦ Ἀβραὰμ τοῦ Θάρα τοῦ Ναχὼρ</span>
<span class="ver"><b>35</b></span> <span class="text">τοῦ Σεροὺχ τοῦ Ῥαγαὺ τοῦ Φάλεκ τοῦ Ἔβερ τοῦ Σαλὰ</span>
<span class="ver"><b>36</b></span> <span class="text">τοῦ Καϊνὰμ τοῦ Ἀρφαξὰδ τοῦ Σὴμ τοῦ Νῶε τοῦ Λάμεχ</span>
<span class="ver"><b>37</b></span> <span class="text">τοῦ Μαθουσαλὰ τοῦ Ἑνὼχ τοῦ Ἰάρετ τοῦ Μαλελεὴλ τοῦ Καϊνὰμ</span>
<span class="ver"><b>38</b></span> <span class="text">τοῦ Ἐνὼς τοῦ Σὴθ τοῦ Ἀδὰμ τοῦ θεοῦ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;4</div>
<span class="ver"><b>1</b></span> <span class="text">Ἰησοῦς δὲ πλήρης πνεύματος ἁγίου ὑπέστρεψεν ἀπὸ τοῦ Ἰορδάνου καὶ ἤγετο ἐν τῷ πνεύματι ἐν τῇ ἐρήμῳ</span>
<span class="ver"><b>2</b></span> <span class="text">ἡμέρας τεσσεράκοντα πειραζόμενος ὑπὸ τοῦ διαβόλου.&nbsp;&nbsp; Καὶ οὐκ ἔφαγεν οὐδὲν ἐν ταῖς ἡμέραις ἐκείναις καὶ συντελεσθεισῶν αὐτῶν ἐπείνασεν.&nbsp;&nbsp;</span>
<span class="ver"><b>3</b></span> <span class="text">εἶπεν δὲ αὐτῷ ὁ διάβολος·&nbsp;&nbsp; εἰ υἱὸς εἶ τοῦ θεοῦ, εἰπὲ τῷ λίθῳ τούτῳ ἵνα γένηται ἄρτος.&nbsp;&nbsp;</span>
<span class="ver"><b>4</b></span> <span class="text">καὶ ἀπεκρίθη πρὸς αὐτὸν ὁ Ἰησοῦς·&nbsp;&nbsp; γέγραπται ὅτι οὐκ ἐπ᾽ ἄρτῳ μόνῳ ζήσεται ὁ ἄνθρωπος.&nbsp;&nbsp;</span>
<span class="ver"><b>5</b></span> <span class="text">Καὶ ἀναγαγὼν αὐτὸν ἔδειξεν αὐτῷ πάσας τὰς βασιλείας τῆς οἰκουμένης ἐν στιγμῇ χρόνου</span>
<span class="ver"><b>6</b></span> <span class="text">καὶ εἶπεν αὐτῷ ὁ διάβολος·&nbsp;&nbsp; σοὶ δώσω τὴν ἐξουσίαν ταύτην ἅπασαν καὶ τὴν δόξαν αὐτῶν, ὅτι ἐμοὶ παραδέδοται καὶ ᾧ ἐὰν θέλω δίδωμι αὐτήν·&nbsp;&nbsp;</span>
<span class="ver"><b>7</b></span> <span class="text">σὺ οὖν ἐὰν προσκυνήσῃς ἐνώπιον ἐμοῦ, ἔσται σοῦ πᾶσα.&nbsp;&nbsp;</span>
<span class="ver"><b>8</b></span> <span class="text">καὶ ἀποκριθεὶς ὁ Ἰησοῦς εἶπεν αὐτῷ·&nbsp;&nbsp; γέγραπται·&nbsp;&nbsp; κύριον τὸν θεόν σου προσκυνήσεις καὶ αὐτῷ μόνῳ λατρεύσεις.&nbsp;&nbsp;</span>
<span class="ver"><b>9</b></span> <span class="text">Ἤγαγεν δὲ αὐτὸν εἰς Ἰερουσαλὴμ καὶ ἔστησεν ἐπὶ τὸ πτερύγιον τοῦ ἱεροῦ καὶ εἶπεν αὐτῷ·&nbsp;&nbsp; εἰ υἱὸς εἶ τοῦ θεοῦ, βάλε σεαυτὸν ἐντεῦθεν κάτω·&nbsp;&nbsp;</span>
<span class="ver"><b>10</b></span> <span class="text">γέγραπται γὰρ ὅτι τοῖς ἀγγέλοις αὐτοῦ ἐντελεῖται περὶ σοῦ τοῦ διαφυλάξαι σε</span>
<span class="ver"><b>11</b></span> <span class="text">καὶ ὅτι ἐπὶ χειρῶν ἀροῦσίν σε, μήποτε προσκόψῃς πρὸς λίθον τὸν πόδα σου.&nbsp;&nbsp;</span>
<span class="ver"><b>12</b></span> <span class="text">καὶ ἀποκριθεὶς εἶπεν αὐτῷ ὁ Ἰησοῦς ὅτι εἴρηται·&nbsp;&nbsp; οὐκ ἐκπειράσεις κύριον τὸν θεόν σου.&nbsp;&nbsp;</span>
<span class="ver"><b>13</b></span> <span class="text">Καὶ συντελέσας πάντα πειρασμὸν ὁ διάβολος ἀπέστη ἀπ᾽ αὐτοῦ ἄχρι καιροῦ.&nbsp;&nbsp;</span>
<span class="ver"><b>14</b></span> <span class="text">Καὶ ὑπέστρεψεν ὁ Ἰησοῦς ἐν τῇ δυνάμει τοῦ πνεύματος εἰς τὴν Γαλιλαίαν.&nbsp;&nbsp; καὶ φήμη ἐξῆλθεν καθ᾽ ὅλης τῆς περιχώρου περὶ αὐτοῦ.&nbsp;&nbsp;</span>
<span class="ver"><b>15</b></span> <span class="text">καὶ αὐτὸς ἐδίδασκεν ἐν ταῖς συναγωγαῖς αὐτῶν δοξαζόμενος ὑπὸ πάντων.&nbsp;&nbsp;</span>
<span class="ver"><b>16</b></span> <span class="text">Καὶ ἦλθεν εἰς Ναζαρά, οὗ ἦν τεθραμμένος, καὶ εἰσῆλθεν κατὰ τὸ εἰωθὸς αὐτῷ ἐν τῇ ἡμέρᾳ τῶν σαββάτων εἰς τὴν συναγωγὴν καὶ ἀνέστη ἀναγνῶναι.&nbsp;&nbsp;</span>
<span class="ver"><b>17</b></span> <span class="text">καὶ ἐπεδόθη αὐτῷ βιβλίον τοῦ προφήτου Ἠσαΐου καὶ ἀναπτύξας τὸ βιβλίον εὗρεν τὸν τόπον οὗ ἦν γεγραμμένον·&nbsp;&nbsp;</span>
<span class="ver"><b>18</b></span> <span class="text">πνεῦμα κυρίου ἐπ᾽ ἐμὲ οὗ εἵνεκεν ἔχρισέν με εὐαγγελίσασθαι πτωχοῖς, ἀπέσταλκέν με, κηρύξαι αἰχμαλώτοις ἄφεσιν καὶ τυφλοῖς ἀνάβλεψιν, ἀποστεῖλαι τεθραυσμένους ἐν ἀφέσει,</span>
<span class="ver"><b>19</b></span> <span class="text">κηρύξαι ἐνιαυτὸν κυρίου δεκτόν.&nbsp;&nbsp;</span>
<span class="ver"><b>20</b></span> <span class="text">καὶ πτύξας τὸ βιβλίον ἀποδοὺς τῷ ὑπηρέτῃ ἐκάθισεν·&nbsp;&nbsp; καὶ πάντων οἱ ὀφθαλμοὶ ἐν τῇ συναγωγῇ ἦσαν ἀτενίζοντες αὐτῷ.&nbsp;&nbsp;</span>
<span class="ver"><b>21</b></span> <span class="text">ἤρξατο δὲ λέγειν πρὸς αὐτοὺς ὅτι σήμερον πεπλήρωται ἡ γραφὴ αὕτη ἐν τοῖς ὠσὶν ὑμῶν.&nbsp;&nbsp;</span>
<span class="ver"><b>22</b></span> <span class="text">Καὶ πάντες ἐμαρτύρουν αὐτῷ καὶ ἐθαύμαζον ἐπὶ τοῖς λόγοις τῆς χάριτος τοῖς ἐκπορευομένοις ἐκ τοῦ στόματος αὐτοῦ καὶ ἔλεγον·&nbsp;&nbsp; οὐχὶ υἱός ἐστιν Ἰωσὴφ οὗτος;&nbsp;&nbsp;</span>
<span class="ver"><b>23</b></span> <span class="text">καὶ εἶπεν πρὸς αὐτούς·&nbsp;&nbsp; πάντως ἐρεῖτέ μοι τὴν παραβολὴν ταύτην·&nbsp;&nbsp; ἰατρέ, θεράπευσον σεαυτόν·&nbsp;&nbsp; ὅσα ἠκούσαμεν γενόμενα εἰς τὴν Καφαρναοὺμ ποίησον καὶ ὧδε ἐν τῇ πατρίδι σου.&nbsp;&nbsp;</span>
<span class="ver"><b>24</b></span> <span class="text">εἶπεν δέ·&nbsp;&nbsp; ἀμὴν λέγω ὑμῖν ὅτι οὐδεὶς προφήτης δεκτός ἐστιν ἐν τῇ πατρίδι αὐτοῦ.&nbsp;&nbsp;</span>
<span class="ver"><b>25</b></span> <span class="text">ἐπ᾽ ἀληθείας δὲ λέγω ὑμῖν, πολλαὶ χῆραι ἦσαν ἐν ταῖς ἡμέραις Ἠλείου ἐν τῷ Ἰσραήλ, ὅτε ἐκλείσθη ὁ οὐρανὸς ἐπὶ ἔτη τρία καὶ μῆνας ἕξ, ὡς ἐγένετο λιμὸς μέγας ἐπὶ πᾶσαν τὴν γῆν,</span>
<span class="ver"><b>26</b></span> <span class="text">καὶ πρὸς οὐδεμίαν αὐτῶν ἐπέμφθη Ἠλείας εἰ μὴ εἰς Σάρεπτα τῆς Σιδωνίας πρὸς γυναῖκα χήραν.&nbsp;&nbsp;</span>
<span class="ver"><b>27</b></span> <span class="text">καὶ πολλοὶ λεπροὶ ἦσαν ἐν τῷ Ἰσραὴλ ἐπὶ Ἐλισαίου τοῦ προφήτου, καὶ οὐδεὶς αὐτῶν ἐκαθαρίσθη εἰ μὴ Ναιμὰν ὁ Σύρος.&nbsp;&nbsp;</span>
<span class="ver"><b>28</b></span> <span class="text">καὶ ἐπλήσθησαν πάντες θυμοῦ ἐν τῇ συναγωγῇ ἀκούοντες ταῦτα</span>
<span class="ver"><b>29</b></span> <span class="text">καὶ ἀναστάντες ἐξέβαλον αὐτὸν ἔξω τῆς πόλεως καὶ ἤγαγον αὐτὸν ἕως ὀφρύος τοῦ ὄρους ἐφ᾽ οὗ ἡ πόλις ᾠκοδόμητο αὐτῶν ὥστε κατακρημνίσαι αὐτόν·&nbsp;&nbsp;</span>
<span class="ver"><b>30</b></span> <span class="text">αὐτὸς δὲ διελθὼν διὰ μέσου αὐτῶν ἐπορεύετο.&nbsp;&nbsp;</span>
<span class="ver"><b>31</b></span> <span class="text">Καὶ κατῆλθεν εἰς Καφαρναοὺμ πόλιν τῆς Γαλιλαίας.&nbsp;&nbsp; καὶ ἦν διδάσκων αὐτοὺς ἐν τοῖς σάββασιν·&nbsp;&nbsp;</span>
<span class="ver"><b>32</b></span> <span class="text">καὶ ἐξεπλήσσοντο ἐπὶ τῇ διδαχῇ αὐτοῦ, ὅτι ἐν ἐξουσίᾳ ἦν ὁ λόγος αὐτοῦ.&nbsp;&nbsp;</span>
<span class="ver"><b>33</b></span> <span class="text">Καὶ ἐν τῇ συναγωγῇ ἦν ἄνθρωπος ἔχων πνεῦμα δαιμονίου ἀκαθάρτου καὶ ἀνέκραξεν φωνῇ μεγάλῃ·&nbsp;&nbsp;</span>
<span class="ver"><b>34</b></span> <span class="text">ἔα, τί ἡμῖν καὶ σοί, Ἰησοῦ Ναζαρηνέ;&nbsp;&nbsp; ἦλθες ἀπολέσαι ἡμᾶς;&nbsp;&nbsp; οἶδά σε τίς εἶ, ὁ ἅγιος τοῦ θεοῦ.&nbsp;&nbsp;</span>
<span class="ver"><b>35</b></span> <span class="text">καὶ ἐπετίμησεν αὐτῷ ὁ Ἰησοῦς λέγων·&nbsp;&nbsp; φιμώθητι καὶ ἔξελθε ἀπ᾽ αὐτοῦ.&nbsp;&nbsp; καὶ ῥῖψαν αὐτὸν τὸ δαιμόνιον εἰς τὸ μέσον ἐξῆλθεν ἀπ᾽ αὐτοῦ μηδὲν βλάψαν αὐτόν.&nbsp;&nbsp;</span>
<span class="ver"><b>36</b></span> <span class="text">καὶ ἐγένετο θάμβος ἐπὶ πάντας καὶ συνελάλουν πρὸς ἀλλήλους λέγοντες·&nbsp;&nbsp; τίς ὁ λόγος οὗτος ὅτι ἐν ἐξουσίᾳ καὶ δυνάμει ἐπιτάσσει τοῖς ἀκαθάρτοις πνεύμασιν καὶ ἐξέρχονται;&nbsp;&nbsp;</span>
<span class="ver"><b>37</b></span> <span class="text">καὶ ἐξεπορεύετο ἦχος περὶ αὐτοῦ εἰς πάντα τόπον τῆς περιχώρου.&nbsp;&nbsp;</span>
<span class="ver"><b>38</b></span> <span class="text">Ἀναστὰς δὲ ἀπὸ τῆς συναγωγῆς εἰσῆλθεν εἰς τὴν οἰκίαν Σίμωνος.&nbsp;&nbsp; πενθερὰ δὲ τοῦ Σίμωνος ἦν συνεχομένη πυρετῷ μεγάλῳ καὶ ἠρώτησαν αὐτὸν περὶ αὐτῆς.&nbsp;&nbsp;</span>
<span class="ver"><b>39</b></span> <span class="text">καὶ ἐπιστὰς ἐπάνω αὐτῆς ἐπετίμησεν τῷ πυρετῷ καὶ ἀφῆκεν αὐτήν·&nbsp;&nbsp; παραχρῆμα δὲ ἀναστᾶσα διηκόνει αὐτοῖς.&nbsp;&nbsp;</span>
<span class="ver"><b>40</b></span> <span class="text">Δύνοντος δὲ τοῦ ἡλίου ἅπαντες ὅσοι εἶχον ἀσθενοῦντας νόσοις ποικίλαις ἤγαγον αὐτοὺς πρὸς αὐτόν·&nbsp;&nbsp; ὁ δὲ ἑνὶ ἑκάστῳ αὐτῶν τὰς χεῖρας ἐπιτιθεὶς ἐθεράπευεν αὐτούς.&nbsp;&nbsp;</span>
<span class="ver"><b>41</b></span> <span class="text">ἐξήρχετο δὲ καὶ δαιμόνια ἀπὸ πολλῶν κραυγάζοντα καὶ λέγοντα ὅτι σὺ εἶ ὁ υἱὸς τοῦ θεοῦ.&nbsp;&nbsp; καὶ ἐπιτιμῶν οὐκ εἴα αὐτὰ λαλεῖν, ὅτι ᾔδεισαν τὸν χριστὸν αὐτὸν εἶναι.&nbsp;&nbsp;</span>
<span class="ver"><b>42</b></span> <span class="text">Γενομένης δὲ ἡμέρας ἐξελθὼν ἐπορεύθη εἰς ἔρημον τόπον·&nbsp;&nbsp; καὶ οἱ ὄχλοι ἐπεζήτουν αὐτὸν καὶ ἦλθον ἕως αὐτοῦ καὶ κατεῖχον αὐτὸν τοῦ μὴ πορεύεσθαι ἀπ᾽ αὐτῶν.&nbsp;&nbsp;</span>
<span class="ver"><b>43</b></span> <span class="text">ὁ δὲ εἶπεν πρὸς αὐτοὺς ὅτι καὶ ταῖς ἑτέραις πόλεσιν εὐαγγελίσασθαί με δεῖ τὴν βασιλείαν τοῦ θεοῦ, ὅτι ἐπὶ τοῦτο ἀπεστάλην.&nbsp;&nbsp;</span>
<span class="ver"><b>44</b></span> <span class="text">Καὶ ἦν κηρύσσων εἰς τὰς συναγωγὰς τῆς Ἰουδαίας.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;5</div>
<span class="ver"><b>1</b></span> <span class="text">Ἐγένετο δὲ ἐν τῷ τὸν ὄχλον ἐπικεῖσθαι αὐτῷ καὶ ἀκούειν τὸν λόγον τοῦ θεοῦ καὶ αὐτὸς ἦν ἑστὼς παρὰ τὴν λίμνην Γεννησαρὲτ</span>
<span class="ver"><b>2</b></span> <span class="text">καὶ εἶδεν δύο πλοῖα ἑστῶτα παρὰ τὴν λίμνην·&nbsp;&nbsp; οἱ δὲ ἁλιεῖς ἀπ᾽ αὐτῶν ἀποβάντες ἔπλυνον τὰ δίκτυα.&nbsp;&nbsp;</span>
<span class="ver"><b>3</b></span> <span class="text">ἐμβὰς δὲ εἰς ἓν τῶν πλοίων, ὃ ἦν Σίμωνος, ἠρώτησεν αὐτὸν ἀπὸ τῆς γῆς ἐπαναγαγεῖν ὀλίγον·&nbsp;&nbsp; καθίσας δὲ ἐκ τοῦ πλοίου ἐδίδασκεν τοὺς ὄχλους.&nbsp;&nbsp;</span>
<span class="ver"><b>4</b></span> <span class="text">Ὡς δὲ ἐπαύσατο λαλῶν, εἶπεν πρὸς τὸν Σίμωνα·&nbsp;&nbsp; ἐπανάγαγε εἰς τὸ βάθος καὶ χαλάσατε τὰ δίκτυα ὑμῶν εἰς ἄγραν.&nbsp;&nbsp;</span>
<span class="ver"><b>5</b></span> <span class="text">καὶ ἀποκριθεὶς Σίμων εἶπεν·&nbsp;&nbsp; ἐπιστάτα, δι᾽ ὅλης νυκτὸς κοπιάσαντες οὐδὲν ἐλάβομεν·&nbsp;&nbsp; ἐπὶ δὲ τῷ ῥήματί σου χαλάσω τὰ δίκτυα.&nbsp;&nbsp;</span>
<span class="ver"><b>6</b></span> <span class="text">καὶ τοῦτο ποιήσαντες συνέκλεισαν πλῆθος ἰχθύων πολύ, διερρήσσετο δὲ τὰ δίκτυα αὐτῶν.&nbsp;&nbsp;</span>
<span class="ver"><b>7</b></span> <span class="text">καὶ κατένευσαν τοῖς μετόχοις ἐν τῷ ἑτέρῳ πλοίῳ τοῦ ἐλθόντας συνλαβέσθαι αὐτοῖς·&nbsp;&nbsp; καὶ ἦλθον καὶ ἔπλησαν ἀμφότερα τὰ πλοῖα ὥστε βυθίζεσθαι αὐτά.&nbsp;&nbsp;</span>
<span class="ver"><b>8</b></span> <span class="text">Ἰδὼν δὲ Σίμων Πέτρος προσέπεσεν τοῖς γόνασιν Ἰησοῦ λέγων·&nbsp;&nbsp; ἔξελθε ἀπ᾽ ἐμοῦ, ὅτι ἀνὴρ ἁμαρτωλός εἰμι, κύριε.&nbsp;&nbsp;</span>
<span class="ver"><b>9</b></span> <span class="text">θάμβος γὰρ περιέσχεν αὐτὸν καὶ πάντας τοὺς σὺν αὐτῷ ἐπὶ τῇ ἄγρᾳ τῶν ἰχθύων ὧν συνέλαβον,</span>
<span class="ver"><b>10</b></span> <span class="text">ὁμοίως δὲ καὶ Ἰάκωβον καὶ Ἰωάννην υἱοὺς Ζεβεδαίου, οἳ ἦσαν κοινωνοὶ τῷ Σίμωνι.&nbsp;&nbsp; καὶ εἶπεν πρὸς τὸν Σίμωνα ὁ Ἰησοῦς·&nbsp;&nbsp; μὴ φοβοῦ·&nbsp;&nbsp; ἀπὸ τοῦ νῦν ἀνθρώπους ἔσῃ ζωγρῶν.&nbsp;&nbsp;</span>
<span class="ver"><b>11</b></span> <span class="text">καὶ καταγαγόντες τὰ πλοῖα ἐπὶ τὴν γῆν ἀφέντες πάντα ἠκολούθησαν αὐτῷ.&nbsp;&nbsp;</span>
<span class="ver"><b>12</b></span> <span class="text">Καὶ ἐγένετο ἐν τῷ εἶναι αὐτὸν ἐν μιᾷ τῶν πόλεων καὶ ἰδοὺ ἀνὴρ πλήρης λέπρας·&nbsp;&nbsp; καὶ ἰδὼν δὲ τὸν Ἰησοῦν, πεσὼν ἐπὶ πρόσωπον ἐδεήθη αὐτοῦ λέγων·&nbsp;&nbsp; κύριε, ἐὰν θέλῃς δύνασαί με καθαρίσαι.&nbsp;&nbsp;</span>
<span class="ver"><b>13</b></span> <span class="text">καὶ ἐκτείνας τὴν χεῖρα ἥψατο αὐτοῦ λέγων·&nbsp;&nbsp; θέλω, καθαρίσθητι·&nbsp;&nbsp; καὶ εὐθέως ἡ λέπρα ἀπῆλθεν ἀπ᾽ αὐτοῦ.&nbsp;&nbsp;</span>
<span class="ver"><b>14</b></span> <span class="text">καὶ αὐτὸς παρήγγειλεν αὐτῷ μηδενὶ εἰπεῖν, ἀλλὰ ἀπελθὼν δεῖξον σεαυτὸν τῷ ἱερεῖ καὶ προσένεγκε περὶ τοῦ καθαρισμοῦ σου καθὼς προσέταξεν Μωϋσῆς, εἰς μαρτύριον αὐτοῖς.&nbsp;&nbsp;</span>
<span class="ver"><b>15</b></span> <span class="text">διήρχετο δὲ μᾶλλον ὁ λόγος περὶ αὐτοῦ, καὶ συνήρχοντο ὄχλοι πολλοὶ ἀκούειν καὶ θεραπεύεσθαι ἀπὸ τῶν ἀσθενειῶν αὐτῶν·&nbsp;&nbsp;</span>
<span class="ver"><b>16</b></span> <span class="text">αὐτὸς δὲ ἦν ὑποχωρῶν ἐν ταῖς ἐρήμοις καὶ προσευχόμενος.&nbsp;&nbsp;</span>
<span class="ver"><b>17</b></span> <span class="text">Καὶ ἐγένετο ἐν μιᾷ τῶν ἡμερῶν καὶ αὐτὸς ἦν διδάσκων, καὶ ἦσαν καθήμενοι Φαρισαῖοι καὶ νομοδιδάσκαλοι οἳ ἦσαν ἐληλυθότες ἐκ πάσης κώμης τῆς Γαλιλαίας καὶ Ἰουδαίας καὶ Ἰερουσαλήμ·&nbsp;&nbsp; καὶ δύναμις κυρίου ἦν εἰς τὸ ἰᾶσθαι αὐτόν.&nbsp;&nbsp;</span>
<span class="ver"><b>18</b></span> <span class="text">καὶ ἰδοὺ ἄνδρες φέροντες ἐπὶ κλίνης ἄνθρωπον ὃς ἦν παραλελυμένος καὶ ἐζήτουν αὐτὸν εἰσενεγκεῖν καὶ θεῖναι ἐνώπιον αὐτοῦ.&nbsp;&nbsp;</span>
<span class="ver"><b>19</b></span> <span class="text">καὶ μὴ εὑρόντες ποίας εἰσενέγκωσιν αὐτὸν διὰ τὸν ὄχλον, ἀναβάντες ἐπὶ τὸ δῶμα διὰ τῶν κεράμων καθῆκαν αὐτὸν σὺν τῷ κλινιδίῳ εἰς τὸ μέσον ἔμπροσθεν τοῦ Ἰησοῦ.&nbsp;&nbsp;</span>
<span class="ver"><b>20</b></span> <span class="text">καὶ ἰδὼν τὴν πίστιν αὐτῶν εἶπεν·&nbsp;&nbsp; ἄνθρωπε, ἀφέωνταί σοι αἱ ἁμαρτίαι σου.&nbsp;&nbsp;</span>
<span class="ver"><b>21</b></span> <span class="text">καὶ ἤρξαντο διαλογίζεσθαι οἱ γραμματεῖς καὶ οἱ Φαρισαῖοι λέγοντες·&nbsp;&nbsp; τίς ἐστιν οὗτος ὃς λαλεῖ βλασφημίας;&nbsp;&nbsp; τίς δύναται ἀφιέναι ἁμαρτίας εἰ μὴ μόνος ὁ θεός;&nbsp;&nbsp;</span>
<span class="ver"><b>22</b></span> <span class="text">ἐπιγνοὺς δὲ ὁ Ἰησοῦς τοὺς διαλογισμοὺς αὐτῶν ἀποκριθεὶς εἶπεν πρὸς αὐτούς·&nbsp;&nbsp; τί διαλογίζεσθε ἐν ταῖς καρδίαις ὑμῶν;&nbsp;&nbsp;</span>
<span class="ver"><b>23</b></span> <span class="text">τί ἐστιν εὐκοπώτερον, εἰπεῖν·&nbsp;&nbsp; ἀφέωνταί σοι αἱ ἁμαρτίαι σου, ἢ εἰπεῖν·&nbsp;&nbsp; ἔγειρε καὶ περιπάτει;&nbsp;&nbsp;</span>
<span class="ver"><b>24</b></span> <span class="text">ἵνα δὲ εἰδῆτε ὅτι ὁ υἱὸς τοῦ ἀνθρώπου ἐξουσίαν ἔχει ἐπὶ τῆς γῆς ἀφιέναι ἁμαρτίας – εἶπεν τῷ παραλελυμένῳ·&nbsp;&nbsp; σοὶ λέγω, ἔγειρε καὶ ἄρας τὸ κλινίδιόν σου πορεύου εἰς τὸν οἶκόν σου.&nbsp;&nbsp;</span>
<span class="ver"><b>25</b></span> <span class="text">καὶ παραχρῆμα ἀναστὰς ἐνώπιον αὐτῶν, ἄρας ἐφ᾽ ὃ κατέκειτο, ἀπῆλθεν εἰς τὸν οἶκον αὐτοῦ δοξάζων τὸν θεόν.&nbsp;&nbsp;</span>
<span class="ver"><b>26</b></span> <span class="text">καὶ ἔκστασις ἔλαβεν ἅπαντας καὶ ἐδόξαζον τὸν θεὸν καὶ ἐπλήσθησαν φόβου λέγοντες ὅτι εἴδομεν παράδοξα σήμερον.&nbsp;&nbsp;</span>
<span class="ver"><b>27</b></span> <span class="text">Καὶ μετὰ ταῦτα ἐξῆλθεν καὶ ἐθεάσατο τελώνην ὀνόματι Λευεὶν καθήμενον ἐπὶ τὸ τελώνιον, καὶ εἶπεν αὐτῷ·&nbsp;&nbsp; ἀκολούθει μοι.&nbsp;&nbsp;</span>
<span class="ver"><b>28</b></span> <span class="text">καὶ καταλιπὼν πάντα ἀναστὰς ἠκολούθει αὐτῷ.&nbsp;&nbsp;</span>
<span class="ver"><b>29</b></span> <span class="text">Καὶ ἐποίησεν δοχὴν μεγάλην Λευεὶς αὐτῷ ἐν τῇ οἰκίᾳ αὐτοῦ, καὶ ἦν ὄχλος πολὺς τελωνῶν καὶ ἄλλων οἳ ἦσαν μετ᾽ αὐτῶν κατακείμενοι.&nbsp;&nbsp;</span>
<span class="ver"><b>30</b></span> <span class="text">καὶ ἐγόγγυζον οἱ Φαρισαῖοι καὶ οἱ γραμματεῖς αὐτῶν πρὸς τοὺς μαθητὰς αὐτοῦ λέγοντες·&nbsp;&nbsp; διὰ τί μετὰ τῶν τελωνῶν καὶ ἁμαρτωλῶν ἐσθίετε καὶ πίνετε;&nbsp;&nbsp;</span>
<span class="ver"><b>31</b></span> <span class="text">καὶ ἀποκριθεὶς ὁ Ἰησοῦς εἶπεν πρὸς αὐτούς·&nbsp;&nbsp; οὐ χρείαν ἔχουσιν οἱ ὑγιαίνοντες ἰατροῦ ἀλλὰ οἱ κακῶς ἔχοντες·&nbsp;&nbsp;</span>
<span class="ver"><b>32</b></span> <span class="text">οὐκ ἐλήλυθα καλέσαι δικαίους ἀλλὰ ἁμαρτωλοὺς εἰς μετάνοιαν.&nbsp;&nbsp;</span>
<span class="ver"><b>33</b></span> <span class="text">Οἱ δὲ εἶπαν πρὸς αὐτόν·&nbsp;&nbsp; οἱ μαθηταὶ Ἰωάννου νηστεύουσιν πυκνὰ καὶ δεήσεις ποιοῦνται ὁμοίως καὶ οἱ τῶν Φαρισαίων, οἱ δὲ σοὶ ἐσθίουσιν καὶ πίνουσιν.&nbsp;&nbsp;</span>
<span class="ver"><b>34</b></span> <span class="text">ὁ δὲ Ἰησοῦς εἶπεν πρὸς αὐτούς·&nbsp;&nbsp; μὴ δύνασθε τοὺς υἱοὺς τοῦ νυμφῶνος ἐν ᾧ ὁ νυμφίος μετ᾽ αὐτῶν ἐστιν ποιῆσαι νηστεύειν;&nbsp;&nbsp;</span>
<span class="ver"><b>35</b></span> <span class="text">ἐλεύσονται δὲ ἡμέραι, καὶ ὅταν ἀπαρθῇ ἀπ᾽ αὐτῶν ὁ νυμφίος, τότε νηστεύσουσιν ἐν ἐκείναις ταῖς ἡμέραις.&nbsp;&nbsp;</span>
<span class="ver"><b>36</b></span> <span class="text">Ἔλεγεν δὲ καὶ παραβολὴν πρὸς αὐτοὺς ὅτι οὐδεὶς ἐπίβλημα ἀπὸ ἱματίου καινοῦ σχίσας ἐπιβάλλει ἐπὶ ἱμάτιον παλαιόν·&nbsp;&nbsp; εἰ δὲ μή γε, καὶ τὸ καινὸν σχίσει καὶ τῷ παλαιῷ οὐ συμφωνήσει τὸ ἐπίβλημα τὸ ἀπὸ τοῦ καινοῦ.&nbsp;&nbsp;</span>
<span class="ver"><b>37</b></span> <span class="text">καὶ οὐδεὶς βάλλει οἶνον νέον εἰς ἀσκοὺς παλαιούς·&nbsp;&nbsp; εἰ δὲ μή γε, ῥήξει ὁ οἶνος ὁ νέος τοὺς ἀσκοὺς καὶ αὐτὸς ἐκχυθήσεται καὶ οἱ ἀσκοὶ ἀπολοῦνται·&nbsp;&nbsp;</span>
<span class="ver"><b>38</b></span> <span class="text">ἀλλὰ οἶνον νέον εἰς ἀσκοὺς καινοὺς βλητέον.&nbsp;&nbsp;</span>
<span class="ver"><b>39</b></span> <span class="text">οὐδεὶς πιὼν παλαιὸν θέλει νέον·&nbsp;&nbsp; λέγει γάρ·&nbsp;&nbsp; ὁ παλαιὸς χρηστός ἐστιν.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;6</div>
<span class="ver"><b>1</b></span> <span class="text">Ἐγένετο δὲ ἐν σαββάτῳ διαπορεύεσθαι αὐτὸν διὰ σπορίμων, καὶ ἔτιλλον οἱ μαθηταὶ αὐτοῦ καὶ ἤσθιον τοὺς στάχυας ψώχοντες ταῖς χερσίν.&nbsp;&nbsp;</span>
<span class="ver"><b>2</b></span> <span class="text">τινὲς δὲ τῶν Φαρισαίων εἶπον·&nbsp;&nbsp; τί ποιεῖτε ὃ οὐκ ἔξεστιν τοῖς σάββασιν;&nbsp;&nbsp;</span>
<span class="ver"><b>3</b></span> <span class="text">καὶ ἀποκριθεὶς πρὸς αὐτοὺς εἶπεν ὁ Ἰησοῦς·&nbsp;&nbsp; οὐδὲ τοῦτο ἀνέγνωτε ὃ ἐποίησεν Δαυὶδ ὅτε ἐπείνασεν αὐτὸς καὶ οἱ μετ᾽ αὐτοῦ ὄντες,</span>
<span class="ver"><b>4</b></span> <span class="text">ὡς εἰσῆλθεν εἰς τὸν οἶκον τοῦ θεοῦ καὶ τοὺς ἄρτους τῆς προθέσεως λαβὼν ἔφαγεν καὶ ἔδωκεν τοῖς μετ᾽ αὐτοῦ, οὓς οὐκ ἔξεστιν φαγεῖν εἰ μὴ μόνους τοὺς ἱερεῖς;&nbsp;&nbsp;</span>
<span class="ver"><b>5</b></span> <span class="text">καὶ ἔλεγεν αὐτοῖς·&nbsp;&nbsp; κύριός ἐστιν τοῦ σαββάτου ὁ υἱὸς τοῦ ἀνθρώπου.&nbsp;&nbsp;</span>
<span class="ver"><b>6</b></span> <span class="text">Ἐγένετο δὲ ἐν ἑτέρῳ σαββάτῳ εἰσελθεῖν αὐτὸν εἰς τὴν συναγωγὴν καὶ διδάσκειν.&nbsp;&nbsp; καὶ ἦν ἄνθρωπος ἐκεῖ καὶ ἡ χεὶρ αὐτοῦ ἡ δεξιὰ ἦν ξηρά.&nbsp;&nbsp;</span>
<span class="ver"><b>7</b></span> <span class="text">παρετηροῦντο δὲ αὐτὸν οἱ γραμματεῖς καὶ οἱ Φαρισαῖοι εἰ ἐν τῷ σαββάτῳ θεραπεύσει, ἵνα εὕρωσιν κατηγορεῖν αὐτοῦ.&nbsp;&nbsp;</span>
<span class="ver"><b>8</b></span> <span class="text">αὐτὸς δὲ ᾔδει τοὺς διαλογισμοὺς αὐτῶν, εἶπεν δὲ τῷ ἀνδρὶ τῷ ξηρὰν ἔχοντι τὴν χεῖρα·&nbsp;&nbsp; ἔγειρε καὶ στῆθι εἰς τὸ μέσον·&nbsp;&nbsp; καὶ ἀναστὰς ἔστη.&nbsp;&nbsp;</span>
<span class="ver"><b>9</b></span> <span class="text">εἶπεν δὲ ὁ Ἰησοῦς πρὸς αὐτούς·&nbsp;&nbsp; ἐπερωτῶ ὑμᾶς εἰ ἔξεστιν τῷ σαββάτῳ ἀγαθοποιῆσαι ἢ κακοποιῆσαι, ψυχὴν σῶσαι ἢ ἀπολέσαι;&nbsp;&nbsp;</span>
<span class="ver"><b>10</b></span> <span class="text">καὶ περιβλεψάμενος πάντας αὐτοὺς εἶπεν αὐτῷ·&nbsp;&nbsp; ἔκτεινον τὴν χεῖρά σου.&nbsp;&nbsp; ὁ δὲ ἐποίησεν καὶ ἀποκατεστάθη ἡ χεὶρ αὐτοῦ.&nbsp;&nbsp;</span>
<span class="ver"><b>11</b></span> <span class="text">αὐτοὶ δὲ ἐπλήσθησαν ἀνοίας καὶ διελάλουν πρὸς ἀλλήλους τί ἂν ποιήσαιεν τῷ Ἰησοῦ.&nbsp;&nbsp;</span>
<span class="ver"><b>12</b></span> <span class="text">Ἐγένετο δὲ ἐν ταῖς ἡμέραις ταύταις ἐξελθεῖν αὐτὸν εἰς τὸ ὄρος προσεύξασθαι, καὶ ἦν διανυκτερεύων ἐν τῇ προσευχῇ τοῦ θεοῦ.&nbsp;&nbsp;</span>
<span class="ver"><b>13</b></span> <span class="text">Καὶ ὅτε ἐγένετο ἡμέρα, προσεφώνησεν τοὺς μαθητὰς αὐτοῦ, καὶ ἐκλεξάμενος ἀπ᾽ αὐτῶν δώδεκα, οὓς καὶ ἀποστόλους ὠνόμασεν·&nbsp;&nbsp;</span>
<span class="ver"><b>14</b></span> <span class="text">Σίμωνα ὃν καὶ ὠνόμασεν Πέτρον, καὶ Ἀνδρέαν τὸν ἀδελφὸν αὐτοῦ, καὶ Ἰάκωβον καὶ Ἰωάννην καὶ Φίλιππον καὶ Βαρθολομαῖον</span>
<span class="ver"><b>15</b></span> <span class="text">καὶ Μαθθαῖον καὶ Θωμᾶν καὶ Ἰάκωβον Ἁλφαίου καὶ Σίμωνα τὸν καλούμενον ζηλωτὴν</span>
<span class="ver"><b>16</b></span> <span class="text">καὶ Ἰούδαν Ἰακώβου καὶ Ἰούδαν Ἰσκαριώθ, ὃς ἐγένετο προδότης.&nbsp;&nbsp;</span>
<span class="ver"><b>17</b></span> <span class="text">Καὶ καταβὰς μετ᾽ αὐτῶν ἔστη ἐπὶ τόπου πεδινοῦ, καὶ ὄχλος πολὺς μαθητῶν αὐτοῦ, καὶ πλῆθος πολὺ τοῦ λαοῦ ἀπὸ πάσης τῆς Ἰουδαίας καὶ Ἰερουσαλὴμ καὶ τῆς παραλίου Τύρου καὶ Σιδῶνος,</span>
<span class="ver"><b>18</b></span> <span class="text">οἳ ἦλθον ἀκοῦσαι αὐτοῦ καὶ ἰαθῆναι ἀπὸ τῶν νόσων αὐτῶν·&nbsp;&nbsp; καὶ οἱ ἐνοχλούμενοι ἀπὸ πνευμάτων ἀκαθάρτων ἐθεραπεύοντο,</span>
<span class="ver"><b>19</b></span> <span class="text">καὶ πᾶς ὁ ὄχλος ἐζήτουν ἅπτεσθαι αὐτοῦ, ὅτι δύναμις παρ᾽ αὐτοῦ ἐξήρχετο καὶ ἰᾶτο πάντας.&nbsp;&nbsp;</span>
<span class="ver"><b>20</b></span> <span class="text">Καὶ αὐτὸς ἐπάρας τοὺς ὀφθαλμοὺς αὐτοῦ εἰς τοὺς μαθητὰς αὐτοῦ ἔλεγεν·&nbsp;&nbsp; Μακάριοι οἱ πτωχοί, ὅτι ὑμετέρα ἐστὶν ἡ βασιλεία τοῦ θεοῦ.&nbsp;&nbsp;</span>
<span class="ver"><b>21</b></span> <span class="text">μακάριοι οἱ πεινῶντες νῦν, ὅτι χορτασθήσεσθε.&nbsp;&nbsp; μακάριοι οἱ κλαίοντες νῦν, ὅτι γελάσετε.&nbsp;&nbsp;</span>
<span class="ver"><b>22</b></span> <span class="text">μακάριοί ἐστε ὅταν μισήσωσιν ὑμᾶς οἱ ἄνθρωποι καὶ ὅταν ἀφορίσωσιν ὑμᾶς καὶ ὀνειδίσωσιν καὶ ἐκβάλωσιν τὸ ὄνομα ὑμῶν ὡς πονηρὸν ἕνεκα τοῦ υἱοῦ τοῦ ἀνθρώπου·&nbsp;&nbsp;</span>
<span class="ver"><b>23</b></span> <span class="text">χάρητε ἐν ἐκείνῃ τῇ ἡμέρᾳ καὶ σκιρτήσατε, ἰδοὺ γὰρ ὁ μισθὸς ὑμῶν πολὺς ἐν τῷ οὐρανῷ·&nbsp;&nbsp; κατὰ τὰ αὐτὰ γὰρ ἐποίουν τοῖς προφήταις οἱ πατέρες αὐτῶν.&nbsp;&nbsp;</span>
<span class="ver"><b>24</b></span> <span class="text">Πλὴν οὐαὶ ὑμῖν τοῖς πλουσίοις, ὅτι ἀπέχετε τὴν παράκλησιν ὑμῶν.&nbsp;&nbsp;</span>
<span class="ver"><b>25</b></span> <span class="text">οὐαὶ ὑμῖν, οἱ ἐμπεπλησμένοι νῦν, ὅτι πεινάσετε.&nbsp;&nbsp; οὐαί, οἱ γελῶντες νῦν, ὅτι πενθήσετε καὶ κλαύσετε.&nbsp;&nbsp;</span>
<span class="ver"><b>26</b></span> <span class="text">οὐαὶ ὅταν ὑμᾶς καλῶς εἴπωσιν πάντες οἱ ἄνθρωποι·&nbsp;&nbsp; κατὰ τὰ αὐτὰ γὰρ ἐποίουν τοῖς ψευδοπροφήταις οἱ πατέρες αὐτῶν.&nbsp;&nbsp;</span>
<span class="ver"><b>27</b></span> <span class="text">ἀλλὰ ὑμῖν λέγω τοῖς ἀκούουσιν·&nbsp;&nbsp; ἀγαπᾶτε τοὺς ἐχθροὺς ὑμῶν, καλῶς ποιεῖτε τοῖς μισοῦσιν ὑμᾶς,</span>
<span class="ver"><b>28</b></span> <span class="text">εὐλογεῖτε τοὺς καταρωμένους ὑμᾶς, προσεύχεσθε περὶ τῶν ἐπηρεαζόντων ὑμᾶς.&nbsp;&nbsp;</span>
<span class="ver"><b>29</b></span> <span class="text">τῷ τύπτοντί σε ἐπὶ τὴν σιαγόνα πάρεχε καὶ τὴν ἄλλην, καὶ ἀπὸ τοῦ αἴροντός σου τὸ ἱμάτιον καὶ τὸν χιτῶνα μὴ κωλύσῃς.&nbsp;&nbsp;</span>
<span class="ver"><b>30</b></span> <span class="text">Παντὶ αἰτοῦντί σε δίδου, καὶ ἀπὸ τοῦ αἴροντος τὰ σὰ μὴ ἀπαίτει.&nbsp;&nbsp;</span>
<span class="ver"><b>31</b></span> <span class="text">Καὶ καθὼς θέλετε ἵνα ποιῶσιν ὑμῖν οἱ ἄνθρωποι ποιεῖτε αὐτοῖς ὁμοίως.&nbsp;&nbsp;</span>
<span class="ver"><b>32</b></span> <span class="text">καὶ εἰ ἀγαπᾶτε τοὺς ἀγαπῶντας ὑμᾶς, ποία ὑμῖν χάρις ἐστίν;&nbsp;&nbsp; καὶ γὰρ οἱ ἁμαρτωλοὶ τοὺς ἀγαπῶντας αὐτοὺς ἀγαπῶσιν.&nbsp;&nbsp;</span>
<span class="ver"><b>33</b></span> <span class="text">καὶ γὰρ ἐὰν ἀγαθοποιῆτε τοὺς ἀγαθοποιοῦντας ὑμᾶς, ποία ὑμῖν χάρις ἐστίν;&nbsp;&nbsp; καὶ οἱ ἁμαρτωλοὶ τὸ αὐτὸ ποιοῦσιν.&nbsp;&nbsp;</span>
<span class="ver"><b>34</b></span> <span class="text">καὶ ἐὰν δανίσητε παρ᾽ ὧν ἐλπίζετε λαβεῖν, ποία ὑμῖν χάρις ἐστίν;&nbsp;&nbsp; καὶ ἁμαρτωλοὶ ἁμαρτωλοῖς δανίζουσιν ἵνα ἀπολάβωσιν τὰ ἴσα.&nbsp;&nbsp;</span>
<span class="ver"><b>35</b></span> <span class="text">πλὴν ἀγαπᾶτε τοὺς ἐχθροὺς ὑμῶν καὶ ἀγαθοποιεῖτε καὶ δανίζετε μηδὲν ἀπελπίζοντες·&nbsp;&nbsp; καὶ ἔσται ὁ μισθὸς ὑμῶν πολύς, καὶ ἔσεσθε υἱοὶ ὑψίστου, ὅτι αὐτὸς χρηστός ἐστιν ἐπὶ τοὺς ἀχαρίστους καὶ πονηρούς.&nbsp;&nbsp;</span>
<span class="ver"><b>36</b></span> <span class="text">Γίνεσθε οἰκτίρμονες καθὼς ὁ πατὴρ ὑμῶν οἰκτίρμων ἐστίν.&nbsp;&nbsp;</span>
<span class="ver"><b>37</b></span> <span class="text">Καὶ μὴ κρίνετε, καὶ οὐ μὴ κριθῆτε·&nbsp;&nbsp; καὶ μὴ καταδικάζετε, καὶ οὐ μὴ καταδικασθῆτε.&nbsp;&nbsp; ἀπολύετε, καὶ ἀπολυθήσεσθε·&nbsp;&nbsp;</span>
<span class="ver"><b>38</b></span> <span class="text">δίδοτε, καὶ δοθήσεται ὑμῖν·&nbsp;&nbsp; μέτρον καλὸν πεπιεσμένον σεσαλευμένον ὑπερεκχυννόμενον δώσουσιν εἰς τὸν κόλπον ὑμῶν·&nbsp;&nbsp; ᾧ γὰρ μέτρῳ μετρεῖτε ἀντιμετρηθήσεται ὑμῖν.&nbsp;&nbsp;</span>
<span class="ver"><b>39</b></span> <span class="text">Εἶπεν δὲ καὶ παραβολὴν αὐτοῖς·&nbsp;&nbsp; μήτι δύναται τυφλὸς τυφλὸν ὁδηγεῖν;&nbsp;&nbsp; οὐχὶ ἀμφότεροι εἰς βόθυνον ἐμπεσοῦνται;&nbsp;&nbsp;</span>
<span class="ver"><b>40</b></span> <span class="text">οὐκ ἔστιν μαθητὴς ὑπὲρ τὸν διδάσκαλον·&nbsp;&nbsp; κατηρτισμένος δὲ πᾶς ἔσται ὡς ὁ διδάσκαλος αὐτοῦ.&nbsp;&nbsp;</span>
<span class="ver"><b>41</b></span> <span class="text">Τί δὲ βλέπεις τὸ κάρφος τὸ ἐν τῷ ὀφθαλμῷ τοῦ ἀδελφοῦ σου, τὴν δὲ δοκὸν τὴν ἐν τῷ ἰδίῳ ὀφθαλμῷ οὐ κατανοεῖς;&nbsp;&nbsp;</span>
<span class="ver"><b>42</b></span> <span class="text">πῶς δύνασαι λέγειν τῷ ἀδελφῷ σου·&nbsp;&nbsp; ἀδελφέ, ἄφες ἐκβάλω τὸ κάρφος τὸ ἐν τῷ ὀφθαλμῷ σου, αὐτὸς τὴν ἐν τῷ ὀφθαλμῷ σου δοκὸν οὐ βλέπων;&nbsp;&nbsp; ὑποκριτά, ἔκβαλε πρῶτον τὴν δοκὸν ἐκ τοῦ ὀφθαλμοῦ σου, καὶ τότε διαβλέψεις τὸ κάρφος τὸ ἐν τῷ ὀφθαλμῷ τοῦ ἀδελφοῦ σου ἐκβαλεῖν.&nbsp;&nbsp;</span>
<span class="ver"><b>43</b></span> <span class="text">Οὐ γάρ ἐστιν δένδρον καλὸν ποιοῦν καρπὸν σαπρόν, οὐδὲ πάλιν δένδρον σαπρὸν ποιοῦν καρπὸν καλόν.&nbsp;&nbsp;</span>
<span class="ver"><b>44</b></span> <span class="text">ἕκαστον γὰρ δένδρον ἐκ τοῦ ἰδίου καρποῦ γινώσκεται·&nbsp;&nbsp; οὐ γὰρ ἐξ ἀκανθῶν συλλέγουσιν σῦκα οὐδὲ ἐκ βάτου σταφυλὴν τρυγῶσιν.&nbsp;&nbsp;</span>
<span class="ver"><b>45</b></span> <span class="text">ὁ ἀγαθὸς ἄνθρωπος ἐκ τοῦ ἀγαθοῦ θησαυροῦ τῆς καρδίας προφέρει τὸ ἀγαθόν, καὶ ὁ πονηρὸς ἐκ τοῦ πονηροῦ προφέρει τὸ πονηρόν·&nbsp;&nbsp; ἐκ γὰρ περισσεύματος καρδίας λαλεῖ τὸ στόμα αὐτοῦ.&nbsp;&nbsp;</span>
<span class="ver"><b>46</b></span> <span class="text">Τί δέ με καλεῖτε·&nbsp;&nbsp; κύριε κύριε, καὶ οὐ ποιεῖτε ἃ λέγω;&nbsp;&nbsp;</span>
<span class="ver"><b>47</b></span> <span class="text">Πᾶς ὁ ἐρχόμενος πρός με καὶ ἀκούων μου τῶν λόγων καὶ ποιῶν αὐτούς, ὑποδείξω ὑμῖν τίνι ἐστὶν ὅμοιος·&nbsp;&nbsp;</span>
<span class="ver"><b>48</b></span> <span class="text">ὅμοιός ἐστιν ἀνθρώπῳ οἰκοδομοῦντι οἰκίαν ὃς ἔσκαψεν καὶ ἐβάθυνεν καὶ ἔθηκεν θεμέλιον ἐπὶ τὴν πέτραν·&nbsp;&nbsp; πλημμύρης δὲ γενομένης προσέρηξεν ὁ ποταμὸς τῇ οἰκίᾳ ἐκείνῃ, καὶ οὐκ ἴσχυσεν σαλεῦσαι αὐτὴν διὰ τὸ καλῶς οἰκοδομῆσθαι αὐτήν.&nbsp;&nbsp;</span>
<span class="ver"><b>49</b></span> <span class="text">ὁ δὲ ἀκούσας καὶ μὴ ποιήσας ὅμοιός ἐστιν ἀνθρώπῳ οἰκοδομήσαντι οἰκίαν ἐπὶ τὴν γῆν χωρὶς θεμελίου, ᾗ προσέρρηξεν ὁ ποταμός, καὶ εὐθὺς συνέπεσεν καὶ ἐγένετο τὸ ῥῆγμα τῆς οἰκίας ἐκείνης μέγα.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;7</div>
<span class="ver"><b>1</b></span> <span class="text">Ἐπειδὴ ἐπλήρωσεν πάντα τὰ ῥήματα αὐτοῦ εἰς τὰς ἀκοὰς τοῦ λαοῦ, εἰσῆλθεν εἰς Καφαρναούμ.&nbsp;&nbsp;</span>
<span class="ver"><b>2</b></span> <span class="text">Ἑκατοντάρχου δέ τινος δοῦλος κακῶς ἔχων ἤμελλεν τελευτᾶν, ὃς ἦν αὐτῷ ἔντιμος.&nbsp;&nbsp;</span>
<span class="ver"><b>3</b></span> <span class="text">ἀκούσας δὲ περὶ τοῦ Ἰησοῦ ἀπέστειλεν πρὸς αὐτὸν πρεσβυτέρους τῶν Ἰουδαίων ἐρωτῶν αὐτὸν ὅπως ἐλθὼν διασώσῃ τὸν δοῦλον αὐτοῦ.&nbsp;&nbsp;</span>
<span class="ver"><b>4</b></span> <span class="text">οἱ δὲ παραγενόμενοι πρὸς τὸν Ἰησοῦν παρεκάλουν αὐτὸν σπουδαίως λέγοντες ὅτι ἄξιός ἐστιν ᾧ παρέξῃ τοῦτο·&nbsp;&nbsp;</span>
<span class="ver"><b>5</b></span> <span class="text">ἀγαπᾷ γὰρ τὸ ἔθνος ἡμῶν καὶ τὴν συναγωγὴν αὐτὸς ᾠκοδόμησεν ἡμῖν.&nbsp;&nbsp;</span>
<span class="ver"><b>6</b></span> <span class="text">ὁ δὲ Ἰησοῦς ἐπορεύετο σὺν αὐτοῖς.&nbsp;&nbsp; ἤδη δὲ αὐτοῦ οὐ μακρὰν ἀπέχοντος ἀπὸ τῆς οἰκίας ἔπεμψεν φίλους ὁ ἑκατοντάρχης λέγων αὐτῷ·&nbsp;&nbsp; κύριε, μὴ σκύλλου, οὐ γὰρ ἱκανός εἰμι ἵνα ὑπὸ τὴν στέγην μου εἰσέλθῃς·&nbsp;&nbsp;</span>
<span class="ver"><b>7</b></span> <span class="text">διὸ οὐδὲ ἐμαυτὸν ἠξίωσα πρὸς σὲ ἐλθεῖν·&nbsp;&nbsp; ἀλλὰ εἰπὲ λόγῳ, καὶ ἰαθήτω ὁ παῖς μου.&nbsp;&nbsp;</span>
<span class="ver"><b>8</b></span> <span class="text">καὶ γὰρ ἐγὼ ἄνθρωπός εἰμι ὑπὸ ἐξουσίαν τασσόμενος ἔχων ὑπ᾽ ἐμαυτὸν στρατιώτας, καὶ λέγω τούτῳ·&nbsp;&nbsp; πορεύθητι, καὶ πορεύεται, καὶ ἄλλῳ·&nbsp;&nbsp; ἔρχου, καὶ ἔρχεται, καὶ τῷ δούλῳ μου·&nbsp;&nbsp; ποίησον τοῦτο, καὶ ποιεῖ.&nbsp;&nbsp;</span>
<span class="ver"><b>9</b></span> <span class="text">ἀκούσας δὲ ταῦτα ὁ Ἰησοῦς ἐθαύμασεν αὐτὸν καὶ στραφεὶς τῷ ἀκολουθοῦντι αὐτῷ ὄχλῳ εἶπεν·&nbsp;&nbsp; λέγω ὑμῖν, οὐδὲ ἐν τῷ Ἰσραὴλ τοσαύτην πίστιν εὗρον.&nbsp;&nbsp;</span>
<span class="ver"><b>10</b></span> <span class="text">Καὶ ὑποστρέψαντες εἰς τὸν οἶκον οἱ πεμφθέντες εὗρον τὸν δοῦλον ὑγιαίνοντα.&nbsp;&nbsp;</span>
<span class="ver"><b>11</b></span> <span class="text">Καὶ ἐγένετο ἐν τῷ ἑξῆς ἐπορεύθη εἰς πόλιν καλουμένην Ναῒν καὶ συνεπορεύοντο αὐτῷ οἱ μαθηταὶ αὐτοῦ καὶ ὄχλος πολύς.&nbsp;&nbsp;</span>
<span class="ver"><b>12</b></span> <span class="text">ὡς δὲ ἤγγισεν τῇ πύλῃ τῆς πόλεως, καὶ ἰδοὺ ἐξεκομίζετο τεθνηκὼς μονογενὴς υἱὸς τῇ μητρὶ αὐτοῦ καὶ αὐτὴ ἦν χήρα, καὶ ὄχλος τῆς πόλεως ἱκανὸς ἦν σὺν αὐτῇ.&nbsp;&nbsp;</span>
<span class="ver"><b>13</b></span> <span class="text">καὶ ἰδὼν αὐτὴν ὁ κύριος ἐσπλαγχνίσθη ἐπ᾽ αὐτῇ καὶ εἶπεν αὐτῇ·&nbsp;&nbsp; μὴ κλαῖε.&nbsp;&nbsp;</span>
<span class="ver"><b>14</b></span> <span class="text">καὶ προσελθὼν ἥψατο τῆς σοροῦ, οἱ δὲ βαστάζοντες ἔστησαν, καὶ εἶπεν·&nbsp;&nbsp; νεανίσκε, σοὶ λέγω, ἐγέρθητι.&nbsp;&nbsp;</span>
<span class="ver"><b>15</b></span> <span class="text">καὶ ἀνεκάθισεν ὁ νεκρὸς καὶ ἤρξατο λαλεῖν, καὶ ἔδωκεν αὐτὸν τῇ μητρὶ αὐτοῦ.&nbsp;&nbsp;</span>
<span class="ver"><b>16</b></span> <span class="text">ἔλαβεν δὲ φόβος πάντας καὶ ἐδόξαζον τὸν θεὸν λέγοντες ὅτι προφήτης μέγας ἠγέρθη ἐν ἡμῖν καὶ ὅτι ἐπεσκέψατο ὁ θεὸς τὸν λαὸν αὐτοῦ.&nbsp;&nbsp;</span>
<span class="ver"><b>17</b></span> <span class="text">καὶ ἐξῆλθεν ὁ λόγος οὗτος ἐν ὅλῃ τῇ Ἰουδαίᾳ περὶ αὐτοῦ καὶ πάσῃ τῇ περιχώρῳ.&nbsp;&nbsp;</span>
<span class="ver"><b>18</b></span> <span class="text">Καὶ ἀπήγγειλαν Ἰωάννῃ οἱ μαθηταὶ αὐτοῦ περὶ πάντων τούτων.&nbsp;&nbsp; καὶ προσκαλεσάμενος δύο τινὰς τῶν μαθητῶν αὐτοῦ ὁ Ἰωάννης</span>
<span class="ver"><b>19</b></span> <span class="text">ἔπεμψεν πρὸς τὸν κύριον λέγων·&nbsp;&nbsp; σὺ εἶ ὁ ἐρχόμενος ἢ ἄλλον προσδοκῶμεν;&nbsp;&nbsp;</span>
<span class="ver"><b>20</b></span> <span class="text">παραγενόμενοι δὲ πρὸς αὐτὸν οἱ ἄνδρες εἶπαν·&nbsp;&nbsp; Ἰωάννης ὁ βαπτιστὴς ἀπέστειλεν ἡμᾶς πρὸς σὲ λέγων·&nbsp;&nbsp; σὺ εἶ ὁ ἐρχόμενος ἢ ἄλλον προσδοκῶμεν;&nbsp;&nbsp;</span>
<span class="ver"><b>21</b></span> <span class="text">ἐν ἐκείνῃ τῇ ὥρᾳ ἐθεράπευσεν πολλοὺς ἀπὸ νόσων καὶ μαστίγων καὶ πνευμάτων πονηρῶν καὶ τυφλοῖς πολλοῖς ἐχαρίσατο βλέπειν.&nbsp;&nbsp;</span>
<span class="ver"><b>22</b></span> <span class="text">καὶ ἀποκριθεὶς εἶπεν αὐτοῖς·&nbsp;&nbsp; πορευθέντες ἀπαγγείλατε Ἰωάννῃ ἃ εἴδετε καὶ ἠκούσατε·&nbsp;&nbsp; τυφλοὶ ἀναβλέπουσιν, χωλοὶ περιπατοῦσιν, λεπροὶ καθαρίζονται καὶ κωφοὶ ἀκούουσιν, νεκροὶ ἐγείρονται, πτωχοὶ εὐαγγελίζονται·&nbsp;&nbsp;</span>
<span class="ver"><b>23</b></span> <span class="text">καὶ μακάριός ἐστιν ὃς ἐὰν μὴ σκανδαλισθῇ ἐν ἐμοί.&nbsp;&nbsp;</span>
<span class="ver"><b>24</b></span> <span class="text">Ἀπελθόντων δὲ τῶν ἀγγέλων Ἰωάννου ἤρξατο λέγειν πρὸς τοὺς ὄχλους περὶ Ἰωάννου·&nbsp;&nbsp; τί ἐξήλθατε εἰς τὴν ἔρημον θεάσασθαι;&nbsp;&nbsp; κάλαμον ὑπὸ ἀνέμου σαλευόμενον;&nbsp;&nbsp;</span>
<span class="ver"><b>25</b></span> <span class="text">ἀλλὰ τί ἐξήλθατε ἰδεῖν;&nbsp;&nbsp; ἄνθρωπον ἐν μαλακοῖς ἱματίοις ἠμφιεσμένον;&nbsp;&nbsp; ἰδοὺ οἱ ἐν ἱματισμῷ ἐνδόξῳ καὶ τρυφῇ ὑπάρχοντες ἐν τοῖς βασιλείοις εἰσίν.&nbsp;&nbsp;</span>
<span class="ver"><b>26</b></span> <span class="text">ἀλλὰ τί ἐξήλθατε ἰδεῖν;&nbsp;&nbsp; προφήτην;&nbsp;&nbsp; ναὶ λέγω ὑμῖν, καὶ περισσότερον προφήτου.&nbsp;&nbsp;</span>
<span class="ver"><b>27</b></span> <span class="text">οὗτός ἐστιν περὶ οὗ γέγραπται·&nbsp;&nbsp; ἰδοὺ ἀποστέλλω τὸν ἄγγελόν μου πρὸ προσώπου σου, ὃς κατασκευάσει τὴν ὁδόν σου ἔμπροσθέν σου.&nbsp;&nbsp;</span>
<span class="ver"><b>28</b></span> <span class="text">λέγω ὑμῖν, μείζων ἐν γεννητοῖς γυναικῶν Ἰωάννου οὐδείς ἐστιν·&nbsp;&nbsp; ὁ δὲ μικρότερος ἐν τῇ βασιλείᾳ τοῦ θεοῦ μείζων αὐτοῦ ἐστιν.&nbsp;&nbsp;</span>
<span class="ver"><b>29</b></span> <span class="text">Καὶ πᾶς ὁ λαὸς ἀκούσας καὶ οἱ τελῶναι ἐδικαίωσαν τὸν θεὸν βαπτισθέντες τὸ βάπτισμα Ἰωάννου·&nbsp;&nbsp;</span>
<span class="ver"><b>30</b></span> <span class="text">οἱ δὲ Φαρισαῖοι καὶ οἱ νομικοὶ τὴν βουλὴν τοῦ θεοῦ ἠθέτησαν εἰς ἑαυτοὺς μὴ βαπτισθέντες ὑπ᾽ αὐτοῦ.&nbsp;&nbsp;</span>
<span class="ver"><b>31</b></span> <span class="text">Τίνι οὖν ὁμοιώσω τοὺς ἀνθρώπους τῆς γενεᾶς ταύτης καὶ τίνι εἰσὶν ὅμοιοι;&nbsp;&nbsp;</span>
<span class="ver"><b>32</b></span> <span class="text">ὅμοιοί εἰσιν παιδίοις τοῖς ἐν ἀγορᾷ καθημένοις καὶ προσφωνοῦσιν ἀλλήλοις ἃ λέγει·&nbsp;&nbsp; ηὐλήσαμεν ὑμῖν καὶ οὐκ ὠρχήσασθε, ἐθρηνήσαμεν καὶ οὐκ ἐκλαύσατε.&nbsp;&nbsp;</span>
<span class="ver"><b>33</b></span> <span class="text">ἐλήλυθεν γὰρ Ἰωάννης ὁ βαπτιστὴς μὴ ἐσθίων ἄρτον μήτε πίνων οἶνον, καὶ λέγετε·&nbsp;&nbsp; δαιμόνιον ἔχει.&nbsp;&nbsp;</span>
<span class="ver"><b>34</b></span> <span class="text">ἐλήλυθεν ὁ υἱὸς τοῦ ἀνθρώπου ἐσθίων καὶ πίνων, καὶ λέγετε·&nbsp;&nbsp; ἰδοὺ ἄνθρωπος φάγος καὶ οἰνοπότης, φίλος τελωνῶν καὶ ἁμαρτωλῶν.&nbsp;&nbsp;</span>
<span class="ver"><b>35</b></span> <span class="text">καὶ ἐδικαιώθη ἡ σοφία ἀπὸ πάντων τῶν τέκνων αὐτῆς.&nbsp;&nbsp;</span>
<span class="ver"><b>36</b></span> <span class="text">Ἠρώτα δέ τις αὐτὸν τῶν Φαρισαίων ἵνα φάγῃ μετ᾽ αὐτοῦ, καὶ εἰσελθὼν εἰς τὸν οἶκον τοῦ Φαρισαίου κατεκλίθη.&nbsp;&nbsp;</span>
<span class="ver"><b>37</b></span> <span class="text">καὶ ἰδοὺ γυνὴ ἥτις ἦν ἐν τῇ πόλει ἁμαρτωλός, καὶ ἐπιγνοῦσα ὅτι κατάκειται ἐν τῇ οἰκίᾳ τοῦ Φαρισαίου, κομίσασα ἀλάβαστρον μύρου</span>
<span class="ver"><b>38</b></span> <span class="text">καὶ στᾶσα ὀπίσω παρὰ τοὺς πόδας αὐτοῦ κλαίουσα τοῖς δάκρυσιν ἤρξατο βρέχειν τοὺς πόδας αὐτοῦ καὶ ταῖς θριξὶν τῆς κεφαλῆς αὐτῆς ἐξέμασσεν καὶ κατεφίλει τοὺς πόδας αὐτοῦ καὶ ἤλειφεν τῷ μύρῳ.&nbsp;&nbsp;</span>
<span class="ver"><b>39</b></span> <span class="text">ἰδὼν δὲ ὁ Φαρισαῖος ὁ καλέσας αὐτὸν εἶπεν ἐν ἑαυτῷ λέγων·&nbsp;&nbsp; οὗτος εἰ ἦν προφήτης, ἐγίνωσκεν ἂν τίς καὶ ποταπὴ ἡ γυνὴ ἥτις ἅπτεται αὐτοῦ, ὅτι ἁμαρτωλός ἐστιν.&nbsp;&nbsp;</span>
<span class="ver"><b>40</b></span> <span class="text">Καὶ ἀποκριθεὶς ὁ Ἰησοῦς εἶπεν πρὸς αὐτόν·&nbsp;&nbsp; Σίμων, ἔχω σοί τι εἰπεῖν.&nbsp;&nbsp; ὁ δέ·&nbsp;&nbsp; διδάσκαλε, εἰπέ, φησίν.&nbsp;&nbsp;</span>
<span class="ver"><b>41</b></span> <span class="text">δύο χρεοφιλέται ἦσαν δανιστῇ τινι·&nbsp;&nbsp; ὁ εἷς ὤφειλεν δηνάρια πεντακόσια, ὁ δὲ ἕτερος πεντήκοντα.&nbsp;&nbsp;</span>
<span class="ver"><b>42</b></span> <span class="text">μὴ ἐχόντων αὐτῶν ἀποδοῦναι ἀμφοτέροις ἐχαρίσατο.&nbsp;&nbsp; τίς οὖν αὐτῶν πλεῖον ἀγαπήσει αὐτόν;&nbsp;&nbsp;</span>
<span class="ver"><b>43</b></span> <span class="text">ἀποκριθεὶς Σίμων εἶπεν·&nbsp;&nbsp; ὑπολαμβάνω ὅτι ᾧ τὸ πλεῖον ἐχαρίσατο.&nbsp;&nbsp; ὁ δὲ εἶπεν αὐτῷ·&nbsp;&nbsp; ὀρθῶς ἔκρινας.&nbsp;&nbsp;</span>
<span class="ver"><b>44</b></span> <span class="text">καὶ στραφεὶς πρὸς τὴν γυναῖκα τῷ Σίμωνι ἔφη·&nbsp;&nbsp; βλέπεις ταύτην τὴν γυναῖκα;&nbsp;&nbsp; εἰσῆλθόν σου εἰς τὴν οἰκίαν, ὕδωρ μοι ἐπὶ πόδας οὐκ ἔδωκας·&nbsp;&nbsp; αὕτη δὲ τοῖς δάκρυσιν ἔβρεξέν μου τοὺς πόδας καὶ ταῖς θριξὶν αὐτῆς ἐξέμαξεν.&nbsp;&nbsp;</span>
<span class="ver"><b>45</b></span> <span class="text">φίλημά μοι οὐκ ἔδωκας·&nbsp;&nbsp; αὕτη δὲ ἀφ᾽ ἧς εἰσῆλθον οὐ διέλιπεν καταφιλοῦσά μου τοὺς πόδας.&nbsp;&nbsp;</span>
<span class="ver"><b>46</b></span> <span class="text">ἐλαίῳ τὴν κεφαλήν μου οὐκ ἤλειψας·&nbsp;&nbsp; αὕτη δὲ μύρῳ ἤλειψεν τοὺς πόδας μου.&nbsp;&nbsp;</span>
<span class="ver"><b>47</b></span> <span class="text">οὗ χάριν λέγω σοι, ἀφέωνται αἱ ἁμαρτίαι αὐτῆς αἱ πολλαί, ὅτι ἠγάπησεν πολύ·&nbsp;&nbsp; ᾧ δὲ ὀλίγον ἀφίεται, ὀλίγον ἀγαπᾷ.&nbsp;&nbsp;</span>
<span class="ver"><b>48</b></span> <span class="text">εἶπεν δὲ αὐτῇ·&nbsp;&nbsp; ἀφέωνταί σου αἱ ἁμαρτίαι.&nbsp;&nbsp;</span>
<span class="ver"><b>49</b></span> <span class="text">Καὶ ἤρξαντο οἱ συνανακείμενοι λέγειν ἐν ἑαυτοῖς·&nbsp;&nbsp; τίς οὗτός ἐστιν ὃς καὶ ἁμαρτίας ἀφίησιν;&nbsp;&nbsp;</span>
<span class="ver"><b>50</b></span> <span class="text">εἶπεν δὲ πρὸς τὴν γυναῖκα·&nbsp;&nbsp; ἡ πίστις σου σέσωκέν σε·&nbsp;&nbsp; πορεύου εἰς εἰρήνην.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;8</div>
<span class="ver"><b>1</b></span> <span class="text">Καὶ ἐγένετο ἐν τῷ καθεξῆς καὶ αὐτὸς διώδευεν κατὰ πόλιν καὶ κώμην κηρύσσων καὶ εὐαγγελιζόμενος τὴν βασιλείαν τοῦ θεοῦ καὶ οἱ δώδεκα σὺν αὐτῷ,</span>
<span class="ver"><b>2</b></span> <span class="text">καὶ γυναῖκές τινες αἳ ἦσαν τεθεραπευμέναι ἀπὸ πνευμάτων πονηρῶν καὶ ἀσθενειῶν, Μαρία ἡ καλουμένη Μαγδαληνή, ἀφ᾽ ἧς δαιμόνια ἑπτὰ ἐξεληλύθει,</span>
<span class="ver"><b>3</b></span> <span class="text">καὶ Ἰωάννα γυνὴ Χουζᾶ ἐπιτρόπου Ἡρῴδου καὶ Σουσάννα καὶ ἕτεραι πολλαί, αἵτινες διηκόνουν αὐτοῖς ἐκ τῶν ὑπαρχόντων αὐταῖς.&nbsp;&nbsp;</span>
<span class="ver"><b>4</b></span> <span class="text">Συνιόντος δὲ ὄχλου πολλοῦ καὶ τῶν κατὰ πόλιν ἐπιπορευομένων πρὸς αὐτὸν εἶπεν διὰ παραβολῆς·&nbsp;&nbsp;</span>
<span class="ver"><b>5</b></span> <span class="text">ἐξῆλθεν ὁ σπείρων τοῦ σπεῖραι τὸν σπόρον αὐτοῦ.&nbsp;&nbsp; καὶ ἐν τῷ σπείρειν αὐτὸν ὃ μὲν ἔπεσεν παρὰ τὴν ὁδὸν καὶ κατεπατήθη, καὶ τὰ πετεινὰ τοῦ οὐρανοῦ κατέφαγεν αὐτό.&nbsp;&nbsp;</span>
<span class="ver"><b>6</b></span> <span class="text">καὶ ἕτερον κατέπεσεν ἐπὶ τὴν πέτραν, καὶ φυὲν ἐξηράνθη διὰ τὸ μὴ ἔχειν ἰκμάδα.&nbsp;&nbsp;</span>
<span class="ver"><b>7</b></span> <span class="text">καὶ ἕτερον ἔπεσεν ἐν μέσῳ τῶν ἀκανθῶν, καὶ συνφυεῖσαι αἱ ἄκανθαι ἀπέπνιξαν αὐτό.&nbsp;&nbsp;</span>
<span class="ver"><b>8</b></span> <span class="text">καὶ ἕτερον ἔπεσεν εἰς τὴν γῆν τὴν ἀγαθὴν καὶ φυὲν ἐποίησεν καρπὸν ἑκατονταπλασίονα.&nbsp;&nbsp; ταῦτα λέγων ἐφώνει·&nbsp;&nbsp; ὁ ἔχων ὦτα ἀκούειν ἀκουέτω.&nbsp;&nbsp;</span>
<span class="ver"><b>9</b></span> <span class="text">Ἐπηρώτων δὲ αὐτὸν οἱ μαθηταὶ αὐτοῦ τίς αὕτη εἴη ἡ παραβολή.&nbsp;&nbsp;</span>
<span class="ver"><b>10</b></span> <span class="text">ὁ δὲ εἶπεν·&nbsp;&nbsp; ὑμῖν δέδοται γνῶναι τὰ μυστήρια τῆς βασιλείας τοῦ θεοῦ, τοῖς δὲ λοιποῖς ἐν παραβολαῖς, ἵνα βλέποντες μὴ βλέπωσιν καὶ ἀκούοντες μὴ συνιῶσιν.&nbsp;&nbsp;</span>
<span class="ver"><b>11</b></span> <span class="text">Ἔστιν δὲ αὕτη ἡ παραβολή·&nbsp;&nbsp; ὁ σπόρος ἐστὶν ὁ λόγος τοῦ θεοῦ.&nbsp;&nbsp;</span>
<span class="ver"><b>12</b></span> <span class="text">οἱ δὲ παρὰ τὴν ὁδόν εἰσιν οἱ ἀκούσαντες, εἶτα ἔρχεται ὁ διάβολος καὶ αἴρει τὸν λόγον ἀπὸ τῆς καρδίας αὐτῶν, ἵνα μὴ πιστεύσαντες σωθῶσιν.&nbsp;&nbsp;</span>
<span class="ver"><b>13</b></span> <span class="text">οἱ δὲ ἐπὶ τῆς πέτρας οἳ ὅταν ἀκούσωσιν μετὰ χαρᾶς δέχονται τὸν λόγον, καὶ οὗτοι ῥίζαν οὐκ ἔχουσιν, οἳ πρὸς καιρὸν πιστεύουσιν καὶ ἐν καιρῷ πειρασμοῦ ἀφίστανται.&nbsp;&nbsp;</span>
<span class="ver"><b>14</b></span> <span class="text">τὸ δὲ εἰς τὰς ἀκάνθας πεσόν, οὗτοί εἰσιν οἱ ἀκούσαντες, καὶ ὑπὸ μεριμνῶν καὶ πλούτου καὶ ἡδονῶν τοῦ βίου πορευόμενοι συνπνίγονται καὶ οὐ τελεσφοροῦσιν.&nbsp;&nbsp;</span>
<span class="ver"><b>15</b></span> <span class="text">τὸ δὲ ἐν τῇ καλῇ γῇ, οὗτοί εἰσιν οἵτινες ἐν καρδίᾳ καλῇ καὶ ἀγαθῇ ἀκούσαντες τὸν λόγον κατέχουσιν καὶ καρποφοροῦσιν ἐν ὑπομονῇ.&nbsp;&nbsp;</span>
<span class="ver"><b>16</b></span> <span class="text">Οὐδεὶς δὲ λύχνον ἅψας καλύπτει αὐτὸν σκεύει ἢ ὑποκάτω κλίνης τίθησιν, ἀλλ᾽ ἐπὶ λυχνίας τίθησιν, ἵνα οἱ εἰσπορευόμενοι βλέπωσιν τὸ φῶς.&nbsp;&nbsp;</span>
<span class="ver"><b>17</b></span> <span class="text">οὐ γάρ ἐστιν κρυπτὸν ὃ οὐ φανερὸν γενήσεται οὐδὲ ἀπόκρυφον ὃ οὐ μὴ γνωσθῇ καὶ εἰς φανερὸν ἔλθῃ.&nbsp;&nbsp;</span>
<span class="ver"><b>18</b></span> <span class="text">Βλέπετε οὖν πῶς ἀκούετε·&nbsp;&nbsp; ὃς ἂν γὰρ ἔχῃ, δοθήσεται αὐτῷ·&nbsp;&nbsp; καὶ ὃς ἂν μὴ ἔχῃ, καὶ ὃ δοκεῖ ἔχειν ἀρθήσεται ἀπ᾽ αὐτοῦ.&nbsp;&nbsp;</span>
<span class="ver"><b>19</b></span> <span class="text">Παρεγένετο δὲ πρὸς αὐτὸν ἡ μήτηρ καὶ οἱ ἀδελφοὶ αὐτοῦ καὶ οὐκ ἠδύναντο συντυχεῖν αὐτῷ διὰ τὸν ὄχλον.&nbsp;&nbsp;</span>
<span class="ver"><b>20</b></span> <span class="text">ἀπηγγέλη δὲ αὐτῷ·&nbsp;&nbsp; ἡ μήτηρ σου καὶ οἱ ἀδελφοί σου ἑστήκασιν ἔξω ἰδεῖν θέλοντές σε.&nbsp;&nbsp;</span>
<span class="ver"><b>21</b></span> <span class="text">ὁ δὲ ἀποκριθεὶς εἶπεν πρὸς αὐτούς·&nbsp;&nbsp; μήτηρ μου καὶ ἀδελφοί μου οὗτοί εἰσιν οἱ τὸν λόγον τοῦ θεοῦ ἀκούοντες καὶ ποιοῦντες.&nbsp;&nbsp;</span>
<span class="ver"><b>22</b></span> <span class="text">Ἐγένετο δὲ ἐν μιᾷ τῶν ἡμερῶν καὶ αὐτὸς ἐνέβη εἰς πλοῖον καὶ οἱ μαθηταὶ αὐτοῦ καὶ εἶπεν πρὸς αὐτούς·&nbsp;&nbsp; διέλθωμεν εἰς τὸ πέραν τῆς λίμνης, καὶ ἀνήχθησαν.&nbsp;&nbsp;</span>
<span class="ver"><b>23</b></span> <span class="text">πλεόντων δὲ αὐτῶν ἀφύπνωσεν.&nbsp;&nbsp; καὶ κατέβη λαῖλαψ ἀνέμου εἰς τὴν λίμνην καὶ συνεπληροῦντο καὶ ἐκινδύνευον.&nbsp;&nbsp;</span>
<span class="ver"><b>24</b></span> <span class="text">προσελθόντες δὲ διήγειραν αὐτὸν λέγοντες·&nbsp;&nbsp; ἐπιστάτα ἐπιστάτα, ἀπολλύμεθα.&nbsp;&nbsp; ὁ δὲ διεγερθεὶς ἐπετίμησεν τῷ ἀνέμῳ καὶ τῷ κλύδωνι τοῦ ὕδατος·&nbsp;&nbsp; καὶ ἐπαύσαντο καὶ ἐγένετο γαλήνη.&nbsp;&nbsp;</span>
<span class="ver"><b>25</b></span> <span class="text">εἶπεν δὲ αὐτοῖς·&nbsp;&nbsp; ποῦ ἡ πίστις ὑμῶν;&nbsp;&nbsp; φοβηθέντες δὲ ἐθαύμασαν λέγοντες πρὸς ἀλλήλους·&nbsp;&nbsp; τίς ἄρα οὗτός ἐστιν ὅτι καὶ τοῖς ἀνέμοις ἐπιτάσσει καὶ τῷ ὕδατι, καὶ ὑπακούουσιν αὐτῷ;&nbsp;&nbsp;</span>
<span class="ver"><b>26</b></span> <span class="text">Καὶ κατέπλευσαν εἰς τὴν χώραν τῶν Γερασηνῶν, ἥτις ἐστὶν ἀντιπέρα τῆς Γαλιλαίας.&nbsp;&nbsp;</span>
<span class="ver"><b>27</b></span> <span class="text">ἐξελθόντι δὲ αὐτῷ ἐπὶ τὴν γῆν ὑπήντησεν ἀνήρ τις ἐκ τῆς πόλεως ἔχων δαιμόνια καὶ χρόνῳ ἱκανῷ οὐκ ἐνεδύσατο ἱμάτιον καὶ ἐν οἰκίᾳ οὐκ ἔμενεν ἀλλ᾽ ἐν τοῖς μνήμασιν.&nbsp;&nbsp;</span>
<span class="ver"><b>28</b></span> <span class="text">ἰδὼν δὲ τὸν Ἰησοῦν ἀνακράξας προσέπεσεν αὐτῷ καὶ φωνῇ μεγάλῃ εἶπεν·&nbsp;&nbsp; τί ἐμοὶ καὶ σοί, Ἰησοῦ υἱὲ τοῦ θεοῦ τοῦ ὑψίστου;&nbsp;&nbsp; δέομαί σου, μή με βασανίσῃς.&nbsp;&nbsp;</span>
<span class="ver"><b>29</b></span> <span class="text">παρήγγειλεν γὰρ τῷ πνεύματι τῷ ἀκαθάρτῳ ἐξελθεῖν ἀπὸ τοῦ ἀνθρώπου.&nbsp;&nbsp; πολλοῖς γὰρ χρόνοις συνηρπάκει αὐτὸν καὶ ἐδεσμεύετο ἁλύσεσιν καὶ πέδαις φυλασσόμενος καὶ διαρήσσων τὰ δεσμὰ ἠλαύνετο ὑπὸ τοῦ δαιμονίου εἰς τὰς ἐρήμους.&nbsp;&nbsp;</span>
<span class="ver"><b>30</b></span> <span class="text">ἐπηρώτησεν δὲ αὐτὸν ὁ Ἰησοῦς·&nbsp;&nbsp; τί σοι ὄνομά ἐστιν;&nbsp;&nbsp; ὁ δὲ εἶπεν·&nbsp;&nbsp; λεγεών, ὅτι εἰσῆλθεν δαιμόνια πολλὰ εἰς αὐτόν.&nbsp;&nbsp;</span>
<span class="ver"><b>31</b></span> <span class="text">καὶ παρεκάλουν αὐτὸν ἵνα μὴ ἐπιτάξῃ αὐτοῖς εἰς τὴν ἄβυσσον ἀπελθεῖν.&nbsp;&nbsp;</span>
<span class="ver"><b>32</b></span> <span class="text">ἦν δὲ ἐκεῖ ἀγέλη χοίρων ἱκανῶν βοσκομένη ἐν τῷ ὄρει·&nbsp;&nbsp; καὶ παρεκάλεσαν αὐτὸν ἵνα ἐπιτρέψῃ αὐτοῖς εἰς ἐκείνους εἰσελθεῖν·&nbsp;&nbsp; καὶ ἐπέτρεψεν αὐτοῖς.&nbsp;&nbsp;</span>
<span class="ver"><b>33</b></span> <span class="text">ἐξελθόντα δὲ τὰ δαιμόνια ἀπὸ τοῦ ἀνθρώπου εἰσῆλθον εἰς τοὺς χοίρους, καὶ ὥρμησεν ἡ ἀγέλη κατὰ τοῦ κρημνοῦ εἰς τὴν λίμνην καὶ ἀπεπνίγη.&nbsp;&nbsp;</span>
<span class="ver"><b>34</b></span> <span class="text">Ἰδόντες δὲ οἱ βόσκοντες τὸ γεγονὸς ἔφυγον καὶ ἀπήγγειλαν εἰς τὴν πόλιν καὶ εἰς τοὺς ἀγρούς.&nbsp;&nbsp;</span>
<span class="ver"><b>35</b></span> <span class="text">ἐξῆλθον δὲ ἰδεῖν τὸ γεγονὸς καὶ ἦλθαν πρὸς τὸν Ἰησοῦν καὶ εὗραν καθήμενον τὸν ἄνθρωπον ἀφ᾽ οὗ τὰ δαιμόνια ἐξῆλθεν ἱματισμένον καὶ σωφρονοῦντα παρὰ τοὺς πόδας τοῦ Ἰησοῦ, καὶ ἐφοβήθησαν.&nbsp;&nbsp;</span>
<span class="ver"><b>36</b></span> <span class="text">ἀπήγγειλαν δὲ αὐτοῖς οἱ ἰδόντες πῶς ἐσώθη ὁ δαιμονισθείς.&nbsp;&nbsp;</span>
<span class="ver"><b>37</b></span> <span class="text">καὶ ἠρώτησεν αὐτὸν ἅπαν τὸ πλῆθος τῆς περιχώρου τῶν Γερασηνῶν ἀπελθεῖν ἀπ᾽ αὐτῶν, ὅτι φόβῳ μεγάλῳ συνείχοντο·&nbsp;&nbsp; αὐτὸς δὲ ἐμβὰς εἰς πλοῖον ὑπέστρεψεν.&nbsp;&nbsp;</span>
<span class="ver"><b>38</b></span> <span class="text">ἐδεῖτο δὲ αὐτοῦ ὁ ἀνὴρ ἀφ᾽ οὗ ἐξεληλύθει τὰ δαιμόνια εἶναι σὺν αὐτῷ·&nbsp;&nbsp; ἀπέλυσεν δὲ αὐτὸν λέγων·&nbsp;&nbsp;</span>
<span class="ver"><b>39</b></span> <span class="text">ὑπόστρεφε εἰς τὸν οἶκόν σου καὶ διηγοῦ ὅσα σοι ἐποίησεν ὁ θεός.&nbsp;&nbsp; καὶ ἀπῆλθεν καθ᾽ ὅλην τὴν πόλιν κηρύσσων ὅσα ἐποίησεν αὐτῷ ὁ Ἰησοῦς.&nbsp;&nbsp;</span>
<span class="ver"><b>40</b></span> <span class="text">Ἐν δὲ τῷ ὑποστρέφειν τὸν Ἰησοῦν ἀπεδέξατο αὐτὸν ὁ ὄχλος·&nbsp;&nbsp; ἦσαν γὰρ πάντες προσδοκῶντες αὐτόν.&nbsp;&nbsp;</span>
<span class="ver"><b>41</b></span> <span class="text">καὶ ἰδοὺ ἦλθεν ἀνὴρ ᾧ ὄνομα Ἰάειρος καὶ οὗτος ἄρχων τῆς συναγωγῆς ὑπῆρχεν, καὶ πεσὼν παρὰ τοὺς πόδας Ἰησοῦ παρεκάλει αὐτὸν εἰσελθεῖν εἰς τὸν οἶκον αὐτοῦ,</span>
<span class="ver"><b>42</b></span> <span class="text">ὅτι θυγάτηρ μονογενὴς ἦν αὐτῷ ὡς ἐτῶν δώδεκα καὶ αὐτὴ ἀπέθνῃσκεν.&nbsp;&nbsp; Ἐν δὲ τῷ ὑπάγειν αὐτὸν οἱ ὄχλοι συνέπνιγον αὐτόν.&nbsp;&nbsp;</span>
<span class="ver"><b>43</b></span> <span class="text">Καὶ γυνὴ οὖσα ἐν ῥύσει αἵματος ἀπὸ ἐτῶν δώδεκα, ἥτις ἰατροῖς προσαναλώσασα ὅλον τὸν βίον οὐκ ἴσχυσεν ἀπ᾽ οὐδενὸς θεραπευθῆναι,</span>
<span class="ver"><b>44</b></span> <span class="text">προσελθοῦσα ὄπισθεν ἥψατο τοῦ κρασπέδου τοῦ ἱματίου αὐτοῦ καὶ παραχρῆμα ἔστη ἡ ῥύσις τοῦ αἵματος αὐτῆς.&nbsp;&nbsp;</span>
<span class="ver"><b>45</b></span> <span class="text">καὶ εἶπεν ὁ Ἰησοῦς·&nbsp;&nbsp; τίς ὁ ἁψάμενός μου;&nbsp;&nbsp; ἀρνουμένων δὲ πάντων εἶπεν ὁ Πέτρος·&nbsp;&nbsp; ἐπιστάτα, οἱ ὄχλοι συνέχουσίν σε καὶ ἀποθλίβουσιν.&nbsp;&nbsp;</span>
<span class="ver"><b>46</b></span> <span class="text">ὁ δὲ Ἰησοῦς εἶπεν·&nbsp;&nbsp; ἥψατό μού τις, ἐγὼ γὰρ ἔγνων δύναμιν ἐξεληλυθυῖαν ἀπ᾽ ἐμοῦ.&nbsp;&nbsp;</span>
<span class="ver"><b>47</b></span> <span class="text">ἰδοῦσα δὲ ἡ γυνὴ ὅτι οὐκ ἔλαθεν, τρέμουσα ἦλθεν καὶ προσπεσοῦσα αὐτῷ δι᾽ ἣν αἰτίαν ἥψατο αὐτοῦ ἀπήγγειλεν ἐνώπιον παντὸς τοῦ λαοῦ καὶ ὡς ἰάθη παραχρῆμα.&nbsp;&nbsp;</span>
<span class="ver"><b>48</b></span> <span class="text">ὁ δὲ εἶπεν αὐτῇ·&nbsp;&nbsp; θύγατερ, ἡ πίστις σου σέσωκέν σε·&nbsp;&nbsp; πορεύου εἰς εἰρήνην.&nbsp;&nbsp;</span>
<span class="ver"><b>49</b></span> <span class="text">Ἔτι αὐτοῦ λαλοῦντος ἔρχεταί τις παρὰ τοῦ ἀρχισυναγώγου λέγων ὅτι τέθνηκεν ἡ θυγάτηρ σου·&nbsp;&nbsp; μηκέτι σκύλλε τὸν διδάσκαλον.&nbsp;&nbsp;</span>
<span class="ver"><b>50</b></span> <span class="text">ὁ δὲ Ἰησοῦς ἀκούσας ἀπεκρίθη αὐτῷ·&nbsp;&nbsp; μὴ φοβοῦ, μόνον πίστευσον, καὶ σωθήσεται.&nbsp;&nbsp;</span>
<span class="ver"><b>51</b></span> <span class="text">ἐλθὼν δὲ εἰς τὴν οἰκίαν οὐκ ἀφῆκεν εἰσελθεῖν τινα σὺν αὐτῷ εἰ μὴ Πέτρον καὶ Ἰωάννην καὶ Ἰάκωβον καὶ τὸν πατέρα τῆς παιδὸς καὶ τὴν μητέρα.&nbsp;&nbsp;</span>
<span class="ver"><b>52</b></span> <span class="text">ἔκλαιον δὲ πάντες καὶ ἐκόπτοντο αὐτήν.&nbsp;&nbsp; ὁ δὲ εἶπεν·&nbsp;&nbsp; μὴ κλαίετε, οὐ γὰρ ἀπέθανεν ἀλλὰ καθεύδει.&nbsp;&nbsp;</span>
<span class="ver"><b>53</b></span> <span class="text">καὶ κατεγέλων αὐτοῦ εἰδότες ὅτι ἀπέθανεν.&nbsp;&nbsp;</span>
<span class="ver"><b>54</b></span> <span class="text">αὐτὸς δὲ κρατήσας τῆς χειρὸς αὐτῆς ἐφώνησεν λέγων·&nbsp;&nbsp; ἡ παῖς, ἔγειρε.&nbsp;&nbsp;</span>
<span class="ver"><b>55</b></span> <span class="text">καὶ ἐπέστρεψεν τὸ πνεῦμα αὐτῆς καὶ ἀνέστη παραχρῆμα καὶ διέταξεν αὐτῇ δοθῆναι φαγεῖν.&nbsp;&nbsp;</span>
<span class="ver"><b>56</b></span> <span class="text">καὶ ἐξέστησαν οἱ γονεῖς αὐτῆς·&nbsp;&nbsp; ὁ δὲ παρήγγειλεν αὐτοῖς μηδενὶ εἰπεῖν τὸ γεγονός.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;9</div>
<span class="ver"><b>1</b></span> <span class="text">Συγκαλεσάμενος δὲ τοὺς δώδεκα ἔδωκεν αὐτοῖς δύναμιν καὶ ἐξουσίαν ἐπὶ πάντα τὰ δαιμόνια καὶ νόσους θεραπεύειν</span>
<span class="ver"><b>2</b></span> <span class="text">καὶ ἀπέστειλεν αὐτοὺς κηρύσσειν τὴν βασιλείαν τοῦ θεοῦ καὶ ἰᾶσθαι τοὺς ἀσθενεῖς,</span>
<span class="ver"><b>3</b></span> <span class="text">καὶ εἶπεν πρὸς αὐτούς·&nbsp;&nbsp; μηδὲν αἴρετε εἰς τὴν ὁδόν, μήτε ῥάβδον μήτε πήραν μήτε ἄρτον μήτε ἀργύριον μήτε δύο χιτῶνας ἔχειν.&nbsp;&nbsp;</span>
<span class="ver"><b>4</b></span> <span class="text">καὶ εἰς ἣν ἂν οἰκίαν εἰσέλθητε, ἐκεῖ μένετε καὶ ἐκεῖθεν ἐξέρχεσθε.&nbsp;&nbsp;</span>
<span class="ver"><b>5</b></span> <span class="text">καὶ ὅσοι ἂν μὴ δέχωνται ὑμᾶς, ἐξερχόμενοι ἀπὸ τῆς πόλεως ἐκείνης τὸν κονιορτὸν ἀπὸ τῶν ποδῶν ὑμῶν ἀποτινάσσετε εἰς μαρτύριον ἐπ᾽ αὐτούς.&nbsp;&nbsp;</span>
<span class="ver"><b>6</b></span> <span class="text">ἐξερχόμενοι δὲ διήρχοντο κατὰ τὰς κώμας εὐαγγελιζόμενοι καὶ θεραπεύοντες πανταχοῦ.&nbsp;&nbsp;</span>
<span class="ver"><b>7</b></span> <span class="text">Ἤκουσεν δὲ Ἡρῴδης ὁ τετράρχης τὰ γινόμενα πάντα καὶ διηπόρει διὰ τὸ λέγεσθαι ὑπό τινων ὅτι Ἰωάννης ἠγέρθη ἐκ νεκρῶν,</span>
<span class="ver"><b>8</b></span> <span class="text">ὑπό τινων δὲ ὅτι Ἠλείας ἐφάνη, ἄλλων δὲ ὅτι προφήτης τις τῶν ἀρχαίων ἀνέστη.&nbsp;&nbsp;</span>
<span class="ver"><b>9</b></span> <span class="text">εἶπεν δὲ ὁ Ἡρῴδης·&nbsp;&nbsp; Ἰωάννην ἐγὼ ἀπεκεφάλισα·&nbsp;&nbsp; τίς δέ ἐστιν οὗτος περὶ οὗ ἀκούω τοιαῦτα;&nbsp;&nbsp; καὶ ἐζήτει ἰδεῖν αὐτόν.&nbsp;&nbsp;</span>
<span class="ver"><b>10</b></span> <span class="text">Καὶ ὑποστρέψαντες οἱ ἀπόστολοι διηγήσαντο αὐτῷ ὅσα ἐποίησαν.&nbsp;&nbsp; Καὶ παραλαβὼν αὐτοὺς ὑπεχώρησεν κατ᾽ ἰδίαν εἰς πόλιν καλουμένην Βηθσαϊδά.&nbsp;&nbsp;</span>
<span class="ver"><b>11</b></span> <span class="text">οἱ δὲ ὄχλοι γνόντες ἠκολούθησαν αὐτῷ·&nbsp;&nbsp; καὶ ἀποδεξάμενος αὐτοὺς ἐλάλει αὐτοῖς περὶ τῆς βασιλείας τοῦ θεοῦ, καὶ τοὺς χρείαν ἔχοντας θεραπείας ἰᾶτο.&nbsp;&nbsp;</span>
<span class="ver"><b>12</b></span> <span class="text">Ἡ δὲ ἡμέρα ἤρξατο κλίνειν·&nbsp;&nbsp; προσελθόντες δὲ οἱ δώδεκα εἶπον αὐτῷ·&nbsp;&nbsp; ἀπόλυσον τὸν ὄχλον, ἵνα πορευθέντες εἰς τὰς κύκλῳ κώμας καὶ ἀγροὺς καταλύσωσιν καὶ εὕρωσιν ἐπισιτισμόν, ὅτι ὧδε ἐν ἐρήμῳ τόπῳ ἐσμέν.&nbsp;&nbsp;</span>
<span class="ver"><b>13</b></span> <span class="text">εἶπεν δὲ πρὸς αὐτούς·&nbsp;&nbsp; δότε αὐτοῖς ὑμεῖς φαγεῖν.&nbsp;&nbsp; οἱ δὲ εἶπαν·&nbsp;&nbsp; οὐκ εἰσὶν ἡμῖν πλεῖον ἢ ἄρτοι πέντε καὶ ἰχθύες δύο, εἰ μήτι πορευθέντες ἡμεῖς ἀγοράσωμεν εἰς πάντα τὸν λαὸν τοῦτον βρώματα.&nbsp;&nbsp;</span>
<span class="ver"><b>14</b></span> <span class="text">ἦσαν γὰρ ὡσεὶ ἄνδρες πεντακισχίλιοι.&nbsp;&nbsp; εἶπεν δὲ πρὸς τοὺς μαθητὰς αὐτοῦ·&nbsp;&nbsp; κατακλίνατε αὐτοὺς κλισίας ὡσεὶ ἀνὰ πεντήκοντα.&nbsp;&nbsp;</span>
<span class="ver"><b>15</b></span> <span class="text">καὶ ἐποίησαν οὕτως καὶ κατέκλιναν ἅπαντας.&nbsp;&nbsp;</span>
<span class="ver"><b>16</b></span> <span class="text">λαβὼν δὲ τοὺς πέντε ἄρτους καὶ τοὺς δύο ἰχθύας ἀναβλέψας εἰς τὸν οὐρανὸν εὐλόγησεν αὐτοὺς καὶ κατέκλασεν καὶ ἐδίδου τοῖς μαθηταῖς παραθεῖναι τῷ ὄχλῳ.&nbsp;&nbsp;</span>
<span class="ver"><b>17</b></span> <span class="text">καὶ ἔφαγον καὶ ἐχορτάσθησαν πάντες, καὶ ἤρθη τὸ περισσεῦσαν αὐτοῖς κλασμάτων κόφινοι δώδεκα.&nbsp;&nbsp;</span>
<span class="ver"><b>18</b></span> <span class="text">Καὶ ἐγένετο ἐν τῷ εἶναι αὐτὸν προσευχόμενον κατὰ μόνας συνῆσαν αὐτῷ οἱ μαθηταί, καὶ ἐπηρώτησεν αὐτοὺς λέγων·&nbsp;&nbsp; τίνα με λέγουσιν οἱ ὄχλοι εἶναι;&nbsp;&nbsp;</span>
<span class="ver"><b>19</b></span> <span class="text">οἱ δὲ ἀποκριθέντες εἶπαν·&nbsp;&nbsp; Ἰωάννην τὸν βαπτιστήν, ἄλλοι δὲ Ἠλείαν, ἄλλοι δὲ ὅτι προφήτης τις τῶν ἀρχαίων ἀνέστη.&nbsp;&nbsp;</span>
<span class="ver"><b>20</b></span> <span class="text">εἶπεν δὲ αὐτοῖς·&nbsp;&nbsp; ὑμεῖς δὲ τίνα με λέγετε εἶναι;&nbsp;&nbsp; Πέτρος δὲ ἀποκριθεὶς εἶπεν·&nbsp;&nbsp; τὸν χριστὸν τοῦ θεοῦ.&nbsp;&nbsp;</span>
<span class="ver"><b>21</b></span> <span class="text">ὁ δὲ ἐπιτιμήσας αὐτοῖς παρήγγειλεν μηδενὶ λέγειν τοῦτο</span>
<span class="ver"><b>22</b></span> <span class="text">εἰπὼν ὅτι δεῖ τὸν υἱὸν τοῦ ἀνθρώπου πολλὰ παθεῖν καὶ ἀποδοκιμασθῆναι ἀπὸ τῶν πρεσβυτέρων καὶ ἀρχιερέων καὶ γραμματέων καὶ ἀποκτανθῆναι καὶ τῇ τρίτῃ ἡμέρᾳ ἐγερθῆναι.&nbsp;&nbsp;</span>
<span class="ver"><b>23</b></span> <span class="text">Ἔλεγεν δὲ πρὸς πάντας·&nbsp;&nbsp; εἴ τις θέλει ὀπίσω μου ἔρχεσθαι, ἀρνησάσθω ἑαυτὸν καὶ ἀράτω τὸν σταυρὸν αὐτοῦ καθ᾽ ἡμέραν καὶ ἀκολουθείτω μοι.&nbsp;&nbsp;</span>
<span class="ver"><b>24</b></span> <span class="text">ὃς γὰρ ἂν θέλῃ τὴν ψυχὴν αὐτοῦ σῶσαι ἀπολέσει αὐτήν·&nbsp;&nbsp; ὃς δ᾽ ἂν ἀπολέσῃ τὴν ψυχὴν αὐτοῦ ἕνεκεν ἐμοῦ οὗτος σώσει αὐτήν.&nbsp;&nbsp;</span>
<span class="ver"><b>25</b></span> <span class="text">τί γὰρ ὠφελεῖται ἄνθρωπος κερδήσας τὸν κόσμον ὅλον ἑαυτὸν δὲ ἀπολέσας ἢ ζημιωθείς;&nbsp;&nbsp;</span>
<span class="ver"><b>26</b></span> <span class="text">ὃς γὰρ ἂν ἐπαισχυνθῇ με καὶ τοὺς ἐμοὺς λόγους, τοῦτον ὁ υἱὸς τοῦ ἀνθρώπου ἐπαισχυνθήσεται, ὅταν ἔλθῃ ἐν τῇ δόξῃ αὐτοῦ καὶ τοῦ πατρὸς καὶ τῶν ἁγίων ἀγγέλων.&nbsp;&nbsp;</span>
<span class="ver"><b>27</b></span> <span class="text">λέγω δὲ ὑμῖν ἀληθῶς, εἰσίν τινες τῶν αὐτοῦ ἑστηκότων οἳ οὐ μὴ γεύσωνται θανάτου ἕως ἂν ἴδωσιν τὴν βασιλείαν τοῦ θεοῦ.&nbsp;&nbsp;</span>
<span class="ver"><b>28</b></span> <span class="text">Ἐγένετο δὲ μετὰ τοὺς λόγους τούτους ὡσεὶ ἡμέραι ὀκτὼ παραλαβὼν Πέτρον καὶ Ἰωάννην καὶ Ἰάκωβον ἀνέβη εἰς τὸ ὄρος προσεύξασθαι.&nbsp;&nbsp;</span>
<span class="ver"><b>29</b></span> <span class="text">καὶ ἐγένετο ἐν τῷ προσεύχεσθαι αὐτὸν τὸ εἶδος τοῦ προσώπου αὐτοῦ ἕτερον καὶ ὁ ἱματισμὸς αὐτοῦ λευκὸς ἐξαστράπτων.&nbsp;&nbsp;</span>
<span class="ver"><b>30</b></span> <span class="text">καὶ ἰδοὺ ἄνδρες δύο συνελάλουν αὐτῷ, οἵτινες ἦσαν Μωϋσῆς καὶ Ἠλείας,</span>
<span class="ver"><b>31</b></span> <span class="text">οἳ ὀφθέντες ἐν δόξῃ ἔλεγον τὴν ἔξοδον αὐτοῦ, ἣν ἤμελλεν πληροῦν ἐν Ἰερουσαλήμ.&nbsp;&nbsp;</span>
<span class="ver"><b>32</b></span> <span class="text">ὁ δὲ Πέτρος καὶ οἱ σὺν αὐτῷ ἦσαν βεβαρημένοι ὕπνῳ·&nbsp;&nbsp; διαγρηγορήσαντες δὲ εἶδον τὴν δόξαν αὐτοῦ καὶ τοὺς δύο ἄνδρας τοὺς συνεστῶτας αὐτῷ.&nbsp;&nbsp;</span>
<span class="ver"><b>33</b></span> <span class="text">καὶ ἐγένετο ἐν τῷ διαχωρίζεσθαι αὐτοὺς ἀπ᾽ αὐτοῦ εἶπεν ὁ Πέτρος πρὸς τὸν Ἰησοῦν·&nbsp;&nbsp; ἐπιστάτα, καλόν ἐστιν ἡμᾶς ὧδε εἶναι, καὶ ποιήσωμεν σκηνὰς τρεῖς, μίαν σοὶ καὶ μίαν Μωϋσεῖ καὶ μίαν Ἠλείᾳ, μὴ εἰδὼς ὃ λέγει.&nbsp;&nbsp;</span>
<span class="ver"><b>34</b></span> <span class="text">ταῦτα δὲ αὐτοῦ λέγοντος ἐγένετο νεφέλη καὶ ἐπεσκίαζεν αὐτούς·&nbsp;&nbsp; ἐφοβήθησαν δὲ ἐν τῷ εἰσελθεῖν αὐτοὺς εἰς τὴν νεφέλην.&nbsp;&nbsp;</span>
<span class="ver"><b>35</b></span> <span class="text">καὶ φωνὴ ἐγένετο ἐκ τῆς νεφέλης λέγουσα·&nbsp;&nbsp; οὗτός ἐστιν ὁ υἱός μου ὁ ἐκλελεγμένος, αὐτοῦ ἀκούετε.&nbsp;&nbsp;</span>
<span class="ver"><b>36</b></span> <span class="text">καὶ ἐν τῷ γενέσθαι τὴν φωνὴν εὑρέθη Ἰησοῦς μόνος.&nbsp;&nbsp; καὶ αὐτοὶ ἐσίγησαν καὶ οὐδενὶ ἀπήγγειλαν ἐν ἐκείναις ταῖς ἡμέραις οὐδὲν ὧν ἑώρακαν.&nbsp;&nbsp;</span>
<span class="ver"><b>37</b></span> <span class="text">Ἐγένετο δὲ τῇ ἑξῆς ἡμέρᾳ κατελθόντων αὐτῶν ἀπὸ τοῦ ὄρους συνήντησεν αὐτῷ ὄχλος πολύς.&nbsp;&nbsp;</span>
<span class="ver"><b>38</b></span> <span class="text">καὶ ἰδοὺ ἀνὴρ ἀπὸ τοῦ ὄχλου ἐβόησεν λέγων·&nbsp;&nbsp; διδάσκαλε, δέομαί σου ἐπιβλέψαι ἐπὶ τὸν υἱόν μου, ὅτι μονογενής μοί ἐστιν,</span>
<span class="ver"><b>39</b></span> <span class="text">καὶ ἰδοὺ πνεῦμα λαμβάνει αὐτὸν καὶ ἐξαίφνης κράζει καὶ σπαράσσει αὐτὸν μετὰ ἀφροῦ καὶ μόγις ἀποχωρεῖ ἀπ᾽ αὐτοῦ συντρῖβον αὐτόν·&nbsp;&nbsp;</span>
<span class="ver"><b>40</b></span> <span class="text">καὶ ἐδεήθην τῶν μαθητῶν σου ἵνα ἐκβάλωσιν αὐτό, καὶ οὐκ ἠδυνήθησαν.&nbsp;&nbsp;</span>
<span class="ver"><b>41</b></span> <span class="text">ἀποκριθεὶς δὲ ὁ Ἰησοῦς εἶπεν·&nbsp;&nbsp; ὦ γενεὰ ἄπιστος καὶ διεστραμμένη, ἕως πότε ἔσομαι πρὸς ὑμᾶς καὶ ἀνέξομαι ὑμῶν;&nbsp;&nbsp; προσάγαγε ὧδε τὸν υἱόν σου.&nbsp;&nbsp;</span>
<span class="ver"><b>42</b></span> <span class="text">ἔτι δὲ προσερχομένου αὐτοῦ ἔρρηξεν αὐτὸν τὸ δαιμόνιον καὶ συνεσπάραξεν·&nbsp;&nbsp; ἐπετίμησεν δὲ ὁ Ἰησοῦς τῷ πνεύματι τῷ ἀκαθάρτῳ καὶ ἰάσατο τὸν παῖδα καὶ ἀπέδωκεν αὐτὸν τῷ πατρὶ αὐτοῦ.&nbsp;&nbsp;</span>
<span class="ver"><b>43</b></span> <span class="text">ἐξεπλήσσοντο δὲ πάντες ἐπὶ τῇ μεγαλειότητι τοῦ θεοῦ.&nbsp;&nbsp; Πάντων δὲ θαυμαζόντων ἐπὶ πᾶσιν οἷς ἐποίει εἶπεν πρὸς τοὺς μαθητὰς αὐτοῦ·&nbsp;&nbsp;</span>
<span class="ver"><b>44</b></span> <span class="text">θέσθε ὑμεῖς εἰς τὰ ὦτα ὑμῶν τοὺς λόγους τούτους·&nbsp;&nbsp; ὁ γὰρ υἱὸς τοῦ ἀνθρώπου μέλλει παραδίδοσθαι εἰς χεῖρας ἀνθρώπων.&nbsp;&nbsp;</span>
<span class="ver"><b>45</b></span> <span class="text">οἱ δὲ ἠγνόουν τὸ ῥῆμα τοῦτο καὶ ἦν παρακεκαλυμμένον ἀπ᾽ αὐτῶν ἵνα μὴ αἴσθωνται αὐτό, καὶ ἐφοβοῦντο ἐρωτῆσαι αὐτὸν περὶ τοῦ ῥήματος τούτου.&nbsp;&nbsp;</span>
<span class="ver"><b>46</b></span> <span class="text">Εἰσῆλθεν δὲ διαλογισμὸς ἐν αὐτοῖς, τὸ τίς ἂν εἴη μείζων αὐτῶν.&nbsp;&nbsp;</span>
<span class="ver"><b>47</b></span> <span class="text">ὁ δὲ Ἰησοῦς εἰδὼς τὸν διαλογισμὸν τῆς καρδίας αὐτῶν, ἐπιλαβόμενος παιδίον ἔστησεν αὐτὸ παρ᾽ ἑαυτῷ</span>
<span class="ver"><b>48</b></span> <span class="text">καὶ εἶπεν αὐτοῖς·&nbsp;&nbsp; ὃς ἐὰν δέξηται τοῦτο τὸ παιδίον ἐπὶ τῷ ὀνόματί μου, ἐμὲ δέχεται·&nbsp;&nbsp; καὶ ὃς ἂν ἐμὲ δέξηται, δέχεται τὸν ἀποστείλαντά με·&nbsp;&nbsp; ὁ γὰρ μικρότερος ἐν πᾶσιν ὑμῖν ὑπάρχων οὗτός ἐστιν μέγας.&nbsp;&nbsp;</span>
<span class="ver"><b>49</b></span> <span class="text">Ἀποκριθεὶς δὲ Ἰωάννης εἶπεν·&nbsp;&nbsp; ἐπιστάτα, εἴδομέν τινα ἐν τῷ ὀνόματί σου ἐκβάλλοντα δαιμόνια καὶ ἐκωλύομεν αὐτόν, ὅτι οὐκ ἀκολουθεῖ μεθ᾽ ἡμῶν.&nbsp;&nbsp;</span>
<span class="ver"><b>50</b></span> <span class="text">εἶπεν δὲ πρὸς αὐτὸν ὁ Ἰησοῦς·&nbsp;&nbsp; μὴ κωλύετε·&nbsp;&nbsp; ὃς γὰρ οὐκ ἔστιν καθ᾽ ὑμῶν, ὑπὲρ ὑμῶν ἐστιν.&nbsp;&nbsp;</span>
<span class="ver"><b>51</b></span> <span class="text">Ἐγένετο δὲ ἐν τῷ συμπληροῦσθαι τὰς ἡμέρας τῆς ἀναλήμψεως αὐτοῦ καὶ αὐτὸς τὸ πρόσωπον ἐστήρισεν τοῦ πορεύεσθαι εἰς Ἰερουσαλήμ.&nbsp;&nbsp;</span>
<span class="ver"><b>52</b></span> <span class="text">Καὶ ἀπέστειλεν ἀγγέλους πρὸ προσώπου αὐτοῦ.&nbsp;&nbsp; καὶ πορευθέντες εἰσῆλθον εἰς κώμην Σαμαρειτῶν ὡς ἑτοιμάσαι αὐτῷ·&nbsp;&nbsp;</span>
<span class="ver"><b>53</b></span> <span class="text">καὶ οὐκ ἐδέξαντο αὐτόν, ὅτι τὸ πρόσωπον αὐτοῦ ἦν πορευόμενον εἰς Ἰερουσαλήμ.&nbsp;&nbsp;</span>
<span class="ver"><b>54</b></span> <span class="text">ἰδόντες δὲ οἱ μαθηταὶ Ἰάκωβος καὶ Ἰωάννης εἶπαν·&nbsp;&nbsp; κύριε, θέλεις εἴπωμεν πῦρ καταβῆναι ἀπὸ τοῦ οὐρανοῦ καὶ ἀναλῶσαι αὐτούς;&nbsp;&nbsp;</span>
<span class="ver"><b>55</b></span> <span class="text">στραφεὶς δὲ ἐπετίμησεν αὐτοῖς.&nbsp;&nbsp;</span>
<span class="ver"><b>56</b></span> <span class="text">καὶ ἐπορεύθησαν εἰς ἑτέραν κώμην.&nbsp;&nbsp;</span>
<span class="ver"><b>57</b></span> <span class="text">Καὶ πορευομένων αὐτῶν ἐν τῇ ὁδῷ εἶπέν τις πρὸς αὐτόν·&nbsp;&nbsp; ἀκολουθήσω σοι ὅπου ἐὰν ἀπέρχῃ.&nbsp;&nbsp;</span>
<span class="ver"><b>58</b></span> <span class="text">καὶ εἶπεν αὐτῷ ὁ Ἰησοῦς·&nbsp;&nbsp; αἱ ἀλώπεκες φωλεοὺς ἔχουσιν καὶ τὰ πετεινὰ τοῦ οὐρανοῦ κατασκηνώσεις, ὁ δὲ υἱὸς τοῦ ἀνθρώπου οὐκ ἔχει ποῦ τὴν κεφαλὴν κλίνῃ.&nbsp;&nbsp;</span>
<span class="ver"><b>59</b></span> <span class="text">Εἶπεν δὲ πρὸς ἕτερον·&nbsp;&nbsp; ἀκολούθει μοι.&nbsp;&nbsp; ὁ δὲ εἶπεν·&nbsp;&nbsp; κύριε, ἐπίτρεψόν μοι ἀπελθόντι πρῶτον θάψαι τὸν πατέρα μου.&nbsp;&nbsp;</span>
<span class="ver"><b>60</b></span> <span class="text">εἶπεν δὲ αὐτῷ·&nbsp;&nbsp; ἄφες τοὺς νεκροὺς θάψαι τοὺς ἑαυτῶν νεκρούς, σὺ δὲ ἀπελθὼν διάγγελλε τὴν βασιλείαν τοῦ θεοῦ.&nbsp;&nbsp;</span>
<span class="ver"><b>61</b></span> <span class="text">Εἶπεν δὲ καὶ ἕτερος·&nbsp;&nbsp; ἀκολουθήσω σοι, κύριε·&nbsp;&nbsp; πρῶτον δὲ ἐπίτρεψόν μοι ἀποτάξασθαι τοῖς εἰς τὸν οἶκόν μου.&nbsp;&nbsp;</span>
<span class="ver"><b>62</b></span> <span class="text">εἶπεν δὲ ὁ Ἰησοῦς·&nbsp;&nbsp; οὐδεὶς ἐπιβαλὼν τὴν χεῖρα αὐτοῦ ἐπ᾽ ἄροτρον καὶ βλέπων εἰς τὰ ὀπίσω εὔθετός ἐστιν τῇ βασιλείᾳ τοῦ θεοῦ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;10</div>
<span class="ver"><b>1</b></span> <span class="text">Μετὰ δὲ ταῦτα ἀνέδειξεν ὁ κύριος ἑτέρους ἑβδομήκοντα δύο καὶ ἀπέστειλεν αὐτοὺς ἀνὰ δύο πρὸ προσώπου αὐτοῦ εἰς πᾶσαν πόλιν καὶ τόπον οὗ ἤμελλεν αὐτὸς ἔρχεσθαι.&nbsp;&nbsp;</span>
<span class="ver"><b>2</b></span> <span class="text">Ἔλεγεν δὲ πρὸς αὐτούς·&nbsp;&nbsp; ὁ μὲν θερισμὸς πολύς, οἱ δὲ ἐργάται ὀλίγοι·&nbsp;&nbsp; δεήθητε οὖν τοῦ κυρίου τοῦ θερισμοῦ ὅπως ἐργάτας ἐκβάλῃ εἰς τὸν θερισμὸν αὐτοῦ.&nbsp;&nbsp;</span>
<span class="ver"><b>3</b></span> <span class="text">ὑπάγετε·&nbsp;&nbsp; ἰδοὺ ἀποστέλλω ὑμᾶς ὡς ἄρνας ἐν μέσῳ λύκων.&nbsp;&nbsp;</span>
<span class="ver"><b>4</b></span> <span class="text">μὴ βαστάζετε βαλλάντιον, μὴ πήραν, μὴ ὑποδήματα, καὶ μηδένα κατὰ τὴν ὁδὸν ἀσπάσησθε.&nbsp;&nbsp;</span>
<span class="ver"><b>5</b></span> <span class="text">εἰς ἣν δ᾽ ἂν εἰσέλθητε οἰκίαν, πρῶτον λέγετε·&nbsp;&nbsp; εἰρήνη τῷ οἴκῳ τούτῳ.&nbsp;&nbsp;</span>
<span class="ver"><b>6</b></span> <span class="text">καὶ ἐὰν ἐκεῖ ᾖ υἱὸς εἰρήνης, ἐπαναπαήσεται ἐπ᾽ αὐτὸν ἡ εἰρήνη ὑμῶν·&nbsp;&nbsp; εἰ δὲ μή γε, ἐφ᾽ ὑμᾶς ἀνακάμψει.&nbsp;&nbsp;</span>
<span class="ver"><b>7</b></span> <span class="text">ἐν αὐτῇ δὲ τῇ οἰκίᾳ μένετε ἐσθίοντες καὶ πίνοντες τὰ παρ᾽ αὐτῶν·&nbsp;&nbsp; ἄξιος γὰρ ὁ ἐργάτης τοῦ μισθοῦ αὐτοῦ.&nbsp;&nbsp; μὴ μεταβαίνετε ἐξ οἰκίας εἰς οἰκίαν.&nbsp;&nbsp;</span>
<span class="ver"><b>8</b></span> <span class="text">καὶ εἰς ἣν ἂν πόλιν εἰσέρχησθε καὶ δέχωνται ὑμᾶς, ἐσθίετε τὰ παρατιθέμενα ὑμῖν</span>
<span class="ver"><b>9</b></span> <span class="text">καὶ θεραπεύετε τοὺς ἐν αὐτῇ ἀσθενεῖς καὶ λέγετε αὐτοῖς·&nbsp;&nbsp; ἤγγικεν ἐφ᾽ ὑμᾶς ἡ βασιλεία τοῦ θεοῦ.&nbsp;&nbsp;</span>
<span class="ver"><b>10</b></span> <span class="text">εἰς ἣν δ᾽ ἂν πόλιν εἰσέλθητε καὶ μὴ δέχωνται ὑμᾶς, ἐξελθόντες εἰς τὰς πλατείας αὐτῆς εἴπατε·&nbsp;&nbsp;</span>
<span class="ver"><b>11</b></span> <span class="text">καὶ τὸν κονιορτὸν τὸν κολληθέντα ἡμῖν ἐκ τῆς πόλεως ὑμῶν εἰς τοὺς πόδας ἀπομασσόμεθα ὑμῖν·&nbsp;&nbsp; πλὴν τοῦτο γινώσκετε ὅτι ἤγγικεν ἡ βασιλεία τοῦ θεοῦ.&nbsp;&nbsp;</span>
<span class="ver"><b>12</b></span> <span class="text">λέγω ὑμῖν ὅτι Σοδόμοις ἐν τῇ ἡμέρᾳ ἐκείνῃ ἀνεκτότερον ἔσται ἢ τῇ πόλει ἐκείνῃ.&nbsp;&nbsp;</span>
<span class="ver"><b>13</b></span> <span class="text">Οὐαί σοι, Χοραζείν, οὐαί σοι, Βηθσαϊδά·&nbsp;&nbsp; ὅτι εἰ ἐν Τύρῳ καὶ Σιδῶνι ἐγενήθησαν αἱ δυνάμεις αἱ γενόμεναι ἐν ὑμῖν, πάλαι ἂν ἐν σάκκῳ καὶ σποδῷ καθήμενοι μετενόησαν.&nbsp;&nbsp;</span>
<span class="ver"><b>14</b></span> <span class="text">πλὴν Τύρῳ καὶ Σιδῶνι ἀνεκτότερον ἔσται ἐν τῇ κρίσει ἢ ὑμῖν.&nbsp;&nbsp;</span>
<span class="ver"><b>15</b></span> <span class="text">καὶ σύ, Καφαρναούμ, μὴ ἕως οὐρανοῦ ὑψωθήσῃ;&nbsp;&nbsp; ἕως τοῦ ᾅδου καταβήσῃ.&nbsp;&nbsp;</span>
<span class="ver"><b>16</b></span> <span class="text">Ὁ ἀκούων ὑμῶν ἐμοῦ ἀκούει, καὶ ὁ ἀθετῶν ὑμᾶς ἐμὲ ἀθετεῖ·&nbsp;&nbsp; ὁ δὲ ἐμὲ ἀθετῶν ἀθετεῖ τὸν ἀποστείλαντά με.&nbsp;&nbsp;</span>
<span class="ver"><b>17</b></span> <span class="text">Ὑπέστρεψαν δὲ οἱ ἑβδομήκοντα δύο μετὰ χαρᾶς λέγοντες·&nbsp;&nbsp; κύριε, καὶ τὰ δαιμόνια ὑποτάσσεται ἡμῖν ἐν τῷ ὀνόματί σου.&nbsp;&nbsp;</span>
<span class="ver"><b>18</b></span> <span class="text">εἶπεν δὲ αὐτοῖς·&nbsp;&nbsp; ἐθεώρουν τὸν σατανᾶν ὡς ἀστραπὴν ἐκ τοῦ οὐρανοῦ πεσόντα.&nbsp;&nbsp;</span>
<span class="ver"><b>19</b></span> <span class="text">ἰδοὺ δέδωκα ὑμῖν τὴν ἐξουσίαν τοῦ πατεῖν ἐπάνω ὄφεων καὶ σκορπίων, καὶ ἐπὶ πᾶσαν τὴν δύναμιν τοῦ ἐχθροῦ, καὶ οὐδὲν ὑμᾶς οὐ μὴ ἀδικήσῃ.&nbsp;&nbsp;</span>
<span class="ver"><b>20</b></span> <span class="text">πλὴν ἐν τούτῳ μὴ χαίρετε ὅτι τὰ πνεύματα ὑμῖν ὑποτάσσεται, χαίρετε δὲ ὅτι τὰ ὀνόματα ὑμῶν ἐνγέγραπται ἐν τοῖς οὐρανοῖς.&nbsp;&nbsp;</span>
<span class="ver"><b>21</b></span> <span class="text">Ἐν αὐτῇ τῇ ὥρᾳ ἠγαλλιάσατο τῷ πνεύματι τῷ ἁγίῳ καὶ εἶπεν·&nbsp;&nbsp; ἐξομολογοῦμαί σοι, πάτερ, κύριε τοῦ οὐρανοῦ καὶ τῆς γῆς, ὅτι ἀπέκρυψας ταῦτα ἀπὸ σοφῶν καὶ συνετῶν καὶ ἀπεκάλυψας αὐτὰ νηπίοις·&nbsp;&nbsp; ναὶ ὁ πατήρ, ὅτι οὕτως εὐδοκία ἐγένετο ἔμπροσθέν σου.&nbsp;&nbsp;</span>
<span class="ver"><b>22</b></span> <span class="text">πάντα μοι παρεδόθη ὑπὸ τοῦ πατρός μου, καὶ οὐδεὶς γινώσκει τίς ἐστιν ὁ υἱὸς εἰ μὴ ὁ πατήρ, καὶ τίς ἐστιν ὁ πατὴρ εἰ μὴ ὁ υἱὸς καὶ ᾧ ἐὰν βούληται ὁ υἱὸς ἀποκαλύψαι.&nbsp;&nbsp;</span>
<span class="ver"><b>23</b></span> <span class="text">Καὶ στραφεὶς πρὸς τοὺς μαθητὰς κατ᾽ ἰδίαν εἶπεν·&nbsp;&nbsp; μακάριοι οἱ ὀφθαλμοὶ οἱ βλέποντες ἃ βλέπετε.&nbsp;&nbsp;</span>
<span class="ver"><b>24</b></span> <span class="text">λέγω γὰρ ὑμῖν ὅτι πολλοὶ προφῆται καὶ βασιλεῖς ἠθέλησαν ἰδεῖν ἃ ὑμεῖς βλέπετε καὶ οὐκ εἶδαν, καὶ ἀκοῦσαι ἃ ἀκούετε καὶ οὐκ ἤκουσαν.&nbsp;&nbsp;</span>
<span class="ver"><b>25</b></span> <span class="text">Καὶ ἰδοὺ νομικός τις ἀνέστη ἐκπειράζων αὐτὸν λέγων·&nbsp;&nbsp; διδάσκαλε, τί ποιήσας ζωὴν αἰώνιον κληρονομήσω;&nbsp;&nbsp;</span>
<span class="ver"><b>26</b></span> <span class="text">ὁ δὲ εἶπεν πρὸς αὐτόν·&nbsp;&nbsp; ἐν τῷ νόμῳ τί γέγραπται;&nbsp;&nbsp; πῶς ἀναγινώσκεις;&nbsp;&nbsp;</span>
<span class="ver"><b>27</b></span> <span class="text">ὁ δὲ ἀποκριθεὶς εἶπεν·&nbsp;&nbsp; ἀγαπήσεις κύριον τὸν θεόν σου ἐξ ὅλης καρδίας σου καὶ ἐν ὅλῃ τῇ ψυχῇ σου καὶ ἐν ὅλῃ τῇ ἰσχύϊ σου καὶ ἐν ὅλῃ τῇ διανοίᾳ σου, καὶ τὸν πλησίον σου ὡς σεαυτόν.&nbsp;&nbsp;</span>
<span class="ver"><b>28</b></span> <span class="text">εἶπεν δὲ αὐτῷ·&nbsp;&nbsp; ὀρθῶς ἀπεκρίθης·&nbsp;&nbsp; τοῦτο ποίει καὶ ζήσῃ.&nbsp;&nbsp;</span>
<span class="ver"><b>29</b></span> <span class="text">ὁ δὲ θέλων δικαιῶσαι ἑαυτὸν εἶπεν πρὸς τὸν Ἰησοῦν·&nbsp;&nbsp; καὶ τίς ἐστίν μου πλησίον;&nbsp;&nbsp;</span>
<span class="ver"><b>30</b></span> <span class="text">Ὑπολαβὼν ὁ Ἰησοῦς εἶπεν·&nbsp;&nbsp; ἄνθρωπός τις κατέβαινεν ἀπὸ Ἰερουσαλὴμ εἰς Ἰερειχὼ καὶ λῃσταῖς περιέπεσεν, οἳ καὶ ἐκδύσαντες αὐτὸν καὶ πληγὰς ἐπιθέντες ἀπῆλθον ἀφέντες ἡμιθανῆ.&nbsp;&nbsp;</span>
<span class="ver"><b>31</b></span> <span class="text">κατὰ συγκυρίαν δὲ ἱερεύς τις κατέβαινεν ἐν τῇ ὁδῷ ἐκείνῃ καὶ ἰδὼν αὐτὸν ἀντιπαρῆλθεν·&nbsp;&nbsp;</span>
<span class="ver"><b>32</b></span> <span class="text">ὁμοίως δὲ καὶ Λευείτης κατὰ τὸν τόπον ἐλθὼν καὶ ἰδὼν ἀντιπαρῆλθεν.&nbsp;&nbsp;</span>
<span class="ver"><b>33</b></span> <span class="text">Σαμαρείτης δέ τις ὁδεύων ἦλθεν κατ᾽ αὐτὸν καὶ ἰδὼν ἐσπλαγχνίσθη,</span>
<span class="ver"><b>34</b></span> <span class="text">καὶ προσελθὼν κατέδησεν τὰ τραύματα αὐτοῦ ἐπιχέων ἔλαιον καὶ οἶνον, ἐπιβιβάσας δὲ αὐτὸν ἐπὶ τὸ ἴδιον κτῆνος ἤγαγεν αὐτὸν εἰς πανδοχεῖον καὶ ἐπεμελήθη αὐτοῦ.&nbsp;&nbsp;</span>
<span class="ver"><b>35</b></span> <span class="text">καὶ ἐπὶ τὴν αὔριον ἐκβαλὼν ἔδωκεν δύο δηνάρια τῷ πανδοχεῖ καὶ εἶπεν·&nbsp;&nbsp; ἐπιμελήθητι αὐτοῦ, καὶ ὅ τι ἂν προσδαπανήσῃς ἐγὼ ἐν τῷ ἐπανέρχεσθαί με ἀποδώσω σοι.&nbsp;&nbsp;</span>
<span class="ver"><b>36</b></span> <span class="text">τίς τούτων τῶν τριῶν πλησίον δοκεῖ σοι γεγονέναι τοῦ ἐμπεσόντος εἰς τοὺς λῃστάς;&nbsp;&nbsp;</span>
<span class="ver"><b>37</b></span> <span class="text">ὁ δὲ εἶπεν·&nbsp;&nbsp; ὁ ποιήσας τὸ ἔλεος μετ᾽ αὐτοῦ.&nbsp;&nbsp; εἶπεν δὲ αὐτῷ ὁ Ἰησοῦς·&nbsp;&nbsp; πορεύου καὶ σὺ ποίει ὁμοίως.&nbsp;&nbsp;</span>
<span class="ver"><b>38</b></span> <span class="text">Ἐν δὲ τῷ πορεύεσθαι αὐτοὺς αὐτὸς εἰσῆλθεν εἰς κώμην τινά·&nbsp;&nbsp; γυνὴ δέ τις ὀνόματι Μάρθα ὑπεδέξατο αὐτόν.&nbsp;&nbsp;</span>
<span class="ver"><b>39</b></span> <span class="text">καὶ τῇδε ἦν ἀδελφὴ καλουμένη Μαριάμ, καὶ παρακαθεσθεῖσα πρὸς τοὺς πόδας τοῦ Ἰησοῦ ἤκουεν τὸν λόγον αὐτοῦ.&nbsp;&nbsp;</span>
<span class="ver"><b>40</b></span> <span class="text">ἡ δὲ Μάρθα περιεσπᾶτο περὶ πολλὴν διακονίαν·&nbsp;&nbsp; ἐπιστᾶσα δὲ εἶπεν·&nbsp;&nbsp; κύριε, οὐ μέλει σοι ὅτι ἡ ἀδελφή μου μόνην με κατέλιπεν διακονεῖν;&nbsp;&nbsp; εἰπὲ οὖν αὐτῇ ἵνα μοι συναντιλάβηται.&nbsp;&nbsp;</span>
<span class="ver"><b>41</b></span> <span class="text">ἀποκριθεὶς δὲ εἶπεν αὐτῇ ὁ κύριος·&nbsp;&nbsp; Μάρθα Μάρθα, μεριμνᾷς καὶ θορυβάζῃ περὶ πολλά,</span>
<span class="ver"><b>42</b></span> <span class="text">ἑνὸς δέ ἐστιν χρεία·&nbsp;&nbsp; Μαριὰμ γὰρ τὴν ἀγαθὴν μερίδα ἐξελέξατο ἥτις οὐκ ἀφαιρεθήσεται ἀπ᾽ αὐτῆς.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;11</div>
<span class="ver"><b>1</b></span> <span class="text">Καὶ ἐγένετο ἐν τῷ εἶναι αὐτὸν ἐν τόπῳ τινὶ προσευχόμενον, ὡς ἐπαύσατο, εἶπέν τις τῶν μαθητῶν αὐτοῦ πρὸς αὐτόν·&nbsp;&nbsp; κύριε, δίδαξον ἡμᾶς προσεύχεσθαι, καθὼς καὶ Ἰωάννης ἐδίδαξεν τοὺς μαθητὰς αὐτοῦ.&nbsp;&nbsp;</span>
<span class="ver"><b>2</b></span> <span class="text">εἶπεν δὲ αὐτοῖς·&nbsp;&nbsp; ὅταν προσεύχησθε λέγετε·&nbsp;&nbsp; Πάτερ, ἁγιασθήτω τὸ ὄνομά σου·&nbsp;&nbsp; ἐλθέτω ἡ βασιλεία σου·&nbsp;&nbsp;</span>
<span class="ver"><b>3</b></span> <span class="text">τὸν ἄρτον ἡμῶν τὸν ἐπιούσιον δίδου ἡμῖν τὸ καθ᾽ ἡμέραν·&nbsp;&nbsp;</span>
<span class="ver"><b>4</b></span> <span class="text">καὶ ἄφες ἡμῖν τὰς ἁμαρτίας ἡμῶν, καὶ γὰρ αὐτοὶ ἀφίομεν παντὶ ὀφείλοντι ἡμῖν·&nbsp;&nbsp; καὶ μὴ εἰσενέγκῃς ἡμᾶς εἰς πειρασμόν.&nbsp;&nbsp;</span>
<span class="ver"><b>5</b></span> <span class="text">Καὶ εἶπεν πρὸς αὐτούς·&nbsp;&nbsp; τίς ἐξ ὑμῶν ἕξει φίλον καὶ πορεύσεται πρὸς αὐτὸν μεσονυκτίου καὶ εἴπῃ αὐτῷ·&nbsp;&nbsp; φίλε, χρῆσόν μοι τρεῖς ἄρτους,</span>
<span class="ver"><b>6</b></span> <span class="text">ἐπειδὴ φίλος μου παρεγένετο ἐξ ὁδοῦ πρός με καὶ οὐκ ἔχω ὃ παραθήσω αὐτῷ·&nbsp;&nbsp;</span>
<span class="ver"><b>7</b></span> <span class="text">κἀκεῖνος ἔσωθεν ἀποκριθεὶς εἴπῃ·&nbsp;&nbsp; μή μοι κόπους πάρεχε·&nbsp;&nbsp; ἤδη ἡ θύρα κέκλεισται καὶ τὰ παιδία μου μετ᾽ ἐμοῦ εἰς τὴν κοίτην εἰσίν·&nbsp;&nbsp; οὐ δύναμαι ἀναστὰς δοῦναί σοι.&nbsp;&nbsp;</span>
<span class="ver"><b>8</b></span> <span class="text">λέγω ὑμῖν, εἰ καὶ οὐ δώσει αὐτῷ ἀναστὰς διὰ τὸ εἶναι φίλον αὐτοῦ, διά γε τὴν ἀναίδειαν αὐτοῦ ἐγερθεὶς δώσει αὐτῷ ὅσων χρῄζει.&nbsp;&nbsp;</span>
<span class="ver"><b>9</b></span> <span class="text">Κἀγὼ ὑμῖν λέγω, αἰτεῖτε καὶ δοθήσεται ὑμῖν, ζητεῖτε καὶ εὑρήσετε, κρούετε καὶ ἀνοιγήσεται ὑμῖν·&nbsp;&nbsp;</span>
<span class="ver"><b>10</b></span> <span class="text">πᾶς γὰρ ὁ αἰτῶν λαμβάνει καὶ ὁ ζητῶν εὑρίσκει καὶ τῷ κρούοντι ἀνοιγήσεται.&nbsp;&nbsp;</span>
<span class="ver"><b>11</b></span> <span class="text">τίνα δὲ ἐξ ὑμῶν τὸν πατέρα αἰτήσει ὁ υἱὸς ἰχθύν, καὶ ἀντὶ ἰχθύος ὄφιν αὐτῷ ἐπιδώσει;&nbsp;&nbsp;</span>
<span class="ver"><b>12</b></span> <span class="text">ἢ καὶ αἰτήσει ᾠόν, ἐπιδώσει αὐτῷ σκορπίον;&nbsp;&nbsp;</span>
<span class="ver"><b>13</b></span> <span class="text">εἰ οὖν ὑμεῖς πονηροὶ ὑπάρχοντες οἴδατε δόματα ἀγαθὰ διδόναι τοῖς τέκνοις ὑμῶν, πόσῳ μᾶλλον ὁ πατὴρ ὁ ἐξ οὐρανοῦ δώσει πνεῦμα ἅγιον τοῖς αἰτοῦσιν αὐτόν.&nbsp;&nbsp;</span>
<span class="ver"><b>14</b></span> <span class="text">Καὶ ἦν ἐκβάλλων δαιμόνιον κωφόν·&nbsp;&nbsp; ἐγένετο δὲ τοῦ δαιμονίου ἐξελθόντος ἐλάλησεν ὁ κωφὸς καὶ ἐθαύμασαν οἱ ὄχλοι.&nbsp;&nbsp;</span>
<span class="ver"><b>15</b></span> <span class="text">τινὲς δὲ ἐξ αὐτῶν εἶπον·&nbsp;&nbsp; ἐν Βεελζεβοὺλ τῷ ἄρχοντι τῶν δαιμονίων ἐκβάλλει τὰ δαιμόνια·&nbsp;&nbsp;</span>
<span class="ver"><b>16</b></span> <span class="text">ἕτεροι δὲ πειράζοντες σημεῖον ἐξ οὐρανοῦ ἐζήτουν παρ᾽ αὐτοῦ.&nbsp;&nbsp;</span>
<span class="ver"><b>17</b></span> <span class="text">αὐτὸς δὲ εἰδὼς αὐτῶν τὰ διανοήματα εἶπεν αὐτοῖς·&nbsp;&nbsp; πᾶσα βασιλεία ἐφ᾽ ἑαυτὴν διαμερισθεῖσα ἐρημοῦται καὶ οἶκος ἐπὶ οἶκον πίπτει.&nbsp;&nbsp;</span>
<span class="ver"><b>18</b></span> <span class="text">εἰ δὲ καὶ ὁ σατανᾶς ἐφ᾽ ἑαυτὸν διεμερίσθη, πῶς σταθήσεται ἡ βασιλεία αὐτοῦ;&nbsp;&nbsp; ὅτι λέγετε ἐν Βεελζεβοὺλ ἐκβάλλειν με τὰ δαιμόνια.&nbsp;&nbsp;</span>
<span class="ver"><b>19</b></span> <span class="text">εἰ δὲ ἐγὼ ἐν Βεελζεβοὺλ ἐκβάλλω τὰ δαιμόνια, οἱ υἱοὶ ὑμῶν ἐν τίνι ἐκβάλλουσιν;&nbsp;&nbsp; διὰ τοῦτο αὐτοὶ ὑμῶν κριταὶ ἔσονται.&nbsp;&nbsp;</span>
<span class="ver"><b>20</b></span> <span class="text">εἰ δὲ ἐν δακτύλῳ θεοῦ ἐγὼ ἐκβάλλω τὰ δαιμόνια, ἄρα ἔφθασεν ἐφ᾽ ὑμᾶς ἡ βασιλεία τοῦ θεοῦ.&nbsp;&nbsp;</span>
<span class="ver"><b>21</b></span> <span class="text">ὅταν ὁ ἰσχυρὸς καθωπλισμένος φυλάσσῃ τὴν ἑαυτοῦ αὐλήν, ἐν εἰρήνῃ ἐστὶν τὰ ὑπάρχοντα αὐτοῦ·&nbsp;&nbsp;</span>
<span class="ver"><b>22</b></span> <span class="text">ἐπὰν δὲ ἰσχυρότερος αὐτοῦ ἐπελθὼν νικήσῃ αὐτόν, τὴν πανοπλίαν αὐτοῦ αἴρει ἐφ᾽ ᾗ ἐπεποίθει καὶ τὰ σκῦλα αὐτοῦ διαδίδωσιν.&nbsp;&nbsp;</span>
<span class="ver"><b>23</b></span> <span class="text">Ὁ μὴ ὢν μετ᾽ ἐμοῦ κατ᾽ ἐμοῦ ἐστιν, καὶ ὁ μὴ συνάγων μετ᾽ ἐμοῦ σκορπίζει.&nbsp;&nbsp;</span>
<span class="ver"><b>24</b></span> <span class="text">Ὅταν δὲ τὸ ἀκάθαρτον πνεῦμα ἐξέλθῃ ἀπὸ τοῦ ἀνθρώπου, διέρχεται δι᾽ ἀνύδρων τόπων ζητοῦν ἀνάπαυσιν καὶ μὴ εὑρίσκον·&nbsp;&nbsp; τότε λέγει·&nbsp;&nbsp; ὑποστρέψω εἰς τὸν οἶκόν μου ὅθεν ἐξῆλθον·&nbsp;&nbsp;</span>
<span class="ver"><b>25</b></span> <span class="text">καὶ ἐλθὸν εὑρίσκει σεσαρωμένον καὶ κεκοσμημένον.&nbsp;&nbsp;</span>
<span class="ver"><b>26</b></span> <span class="text">τότε πορεύεται καὶ παραλαμβάνει ἕτερα πνεύματα πονηρότερα ἑαυτοῦ ἑπτὰ καὶ εἰσελθόντα κατοικεῖ ἐκεῖ·&nbsp;&nbsp; καὶ γίνεται τὰ ἔσχατα τοῦ ἀνθρώπου ἐκείνου χείρονα τῶν πρώτων.&nbsp;&nbsp;</span>
<span class="ver"><b>27</b></span> <span class="text">Ἐγένετο δὲ ἐν τῷ λέγειν αὐτὸν ταῦτα ἐπάρασά τις φωνὴν γυνὴ ἐκ τοῦ ὄχλου εἶπεν αὐτῷ·&nbsp;&nbsp; μακαρία ἡ κοιλία ἡ βαστάσασά σε καὶ μαστοὶ οὓς ἐθήλασας.&nbsp;&nbsp;</span>
<span class="ver"><b>28</b></span> <span class="text">αὐτὸς δὲ εἶπεν·&nbsp;&nbsp; μενοῦν μακάριοι οἱ ἀκούοντες τὸν λόγον τοῦ θεοῦ καὶ φυλάσσοντες.&nbsp;&nbsp;</span>
<span class="ver"><b>29</b></span> <span class="text">Τῶν δὲ ὄχλων ἐπαθροιζομένων ἤρξατο λέγειν·&nbsp;&nbsp; ἡ γενεὰ αὕτη γενεὰ πονηρά ἐστιν·&nbsp;&nbsp; σημεῖον ζητεῖ, καὶ σημεῖον οὐ δοθήσεται αὐτῇ εἰ μὴ τὸ σημεῖον Ἰωνᾶ.&nbsp;&nbsp;</span>
<span class="ver"><b>30</b></span> <span class="text">καθὼς γὰρ ἐγένετο Ἰωνᾶς τοῖς Νινευείταις σημεῖον, οὕτως ἔσται καὶ ὁ υἱὸς τοῦ ἀνθρώπου τῇ γενεᾷ ταύτῃ.&nbsp;&nbsp;</span>
<span class="ver"><b>31</b></span> <span class="text">βασίλισσα νότου ἐγερθήσεται ἐν τῇ κρίσει μετὰ τῶν ἀνδρῶν τῆς γενεᾶς ταύτης καὶ κατακρινεῖ αὐτούς, ὅτι ἦλθεν ἐκ τῶν περάτων τῆς γῆς ἀκοῦσαι τὴν σοφίαν Σολομῶνος, καὶ ἰδοὺ πλεῖον Σολομῶνος ὧδε.&nbsp;&nbsp;</span>
<span class="ver"><b>32</b></span> <span class="text">ἄνδρες Νινευεῖται ἀναστήσονται ἐν τῇ κρίσει μετὰ τῆς γενεᾶς ταύτης καὶ κατακρινοῦσιν αὐτήν·&nbsp;&nbsp; ὅτι μετενόησαν εἰς τὸ κήρυγμα Ἰωνᾶ, καὶ ἰδοὺ πλεῖον Ἰωνᾶ ὧδε.&nbsp;&nbsp;</span>
<span class="ver"><b>33</b></span> <span class="text">Οὐδεὶς λύχνον ἅψας εἰς κρύπτην τίθησιν οὐδὲ ὑπὸ τὸν μόδιον ἀλλ᾽ ἐπὶ τὴν λυχνίαν, ἵνα οἱ εἰσπορευόμενοι τὸ φῶς βλέπωσιν.&nbsp;&nbsp;</span>
<span class="ver"><b>34</b></span> <span class="text">Ὁ λύχνος τοῦ σώματός ἐστιν ὁ ὀφθαλμός σου.&nbsp;&nbsp; ὅταν ὁ ὀφθαλμός σου ἁπλοῦς ᾖ, καὶ ὅλον τὸ σῶμά σου φωτεινόν ἐστιν·&nbsp;&nbsp; ἐπὰν δὲ πονηρὸς ᾖ, καὶ τὸ σῶμά σου σκοτεινόν.&nbsp;&nbsp;</span>
<span class="ver"><b>35</b></span> <span class="text">σκόπει οὖν μὴ τὸ φῶς τὸ ἐν σοὶ σκότος ἐστίν.&nbsp;&nbsp;</span>
<span class="ver"><b>36</b></span> <span class="text">εἰ οὖν τὸ σῶμά σου ὅλον φωτεινόν, μὴ ἔχον μέρος τι σκοτεινόν, ἔσται φωτεινὸν ὅλον ὡς ὅταν ὁ λύχνος τῇ ἀστραπῇ φωτίζῃ σε.&nbsp;&nbsp;</span>
<span class="ver"><b>37</b></span> <span class="text">Ἐν δὲ τῷ λαλῆσαι ἐρωτᾷ αὐτὸν Φαρισαῖος ὅπως ἀριστήσῃ παρ᾽ αὐτῷ·&nbsp;&nbsp; εἰσελθὼν δὲ ἀνέπεσεν.&nbsp;&nbsp;</span>
<span class="ver"><b>38</b></span> <span class="text">ὁ δὲ Φαρισαῖος ἰδὼν ἐθαύμασεν ὅτι οὐ πρῶτον ἐβαπτίσθη πρὸ τοῦ ἀρίστου.&nbsp;&nbsp;</span>
<span class="ver"><b>39</b></span> <span class="text">εἶπεν δὲ ὁ κύριος πρὸς αὐτόν·&nbsp;&nbsp; νῦν ὑμεῖς οἱ Φαρισαῖοι τὸ ἔξωθεν τοῦ ποτηρίου καὶ τοῦ πίνακος καθαρίζετε, τὸ δὲ ἔσωθεν ὑμῶν γέμει ἁρπαγῆς καὶ πονηρίας.&nbsp;&nbsp;</span>
<span class="ver"><b>40</b></span> <span class="text">ἄφρονες, οὐχ ὁ ποιήσας τὸ ἔξωθεν καὶ τὸ ἔσωθεν ἐποίησεν;&nbsp;&nbsp;</span>
<span class="ver"><b>41</b></span> <span class="text">πλὴν τὰ ἐνόντα δότε ἐλεημοσύνην, καὶ ἰδοὺ πάντα καθαρὰ ὑμῖν ἐστιν.&nbsp;&nbsp;</span>
<span class="ver"><b>42</b></span> <span class="text">ἀλλὰ οὐαὶ ὑμῖν τοῖς Φαρισαίοις, ὅτι ἀποδεκατοῦτε τὸ ἡδύοσμον καὶ τὸ πήγανον καὶ πᾶν λάχανον καὶ παρέρχεσθε τὴν κρίσιν καὶ τὴν ἀγάπην τοῦ θεοῦ·&nbsp;&nbsp; ταῦτα δὲ ἔδει ποιῆσαι κἀκεῖνα μὴ παρεῖναι.&nbsp;&nbsp;</span>
<span class="ver"><b>43</b></span> <span class="text">Οὐαὶ ὑμῖν τοῖς Φαρισαίοις, ὅτι ἀγαπᾶτε τὴν πρωτοκαθεδρίαν ἐν ταῖς συναγωγαῖς καὶ τοὺς ἀσπασμοὺς ἐν ταῖς ἀγοραῖς.&nbsp;&nbsp;</span>
<span class="ver"><b>44</b></span> <span class="text">Οὐαὶ ὑμῖν, ὅτι ἐστὲ ὡς τὰ μνημεῖα τὰ ἄδηλα, καὶ οἱ ἄνθρωποι οἱ περιπατοῦντες ἐπάνω οὐκ οἴδασιν.&nbsp;&nbsp;</span>
<span class="ver"><b>45</b></span> <span class="text">Ἀποκριθεὶς δέ τις τῶν νομικῶν λέγει αὐτῷ·&nbsp;&nbsp; διδάσκαλε, ταῦτα λέγων καὶ ἡμᾶς ὑβρίζεις.&nbsp;&nbsp;</span>
<span class="ver"><b>46</b></span> <span class="text">ὁ δὲ εἶπεν·&nbsp;&nbsp; καὶ ὑμῖν τοῖς νομικοῖς οὐαί, ὅτι φορτίζετε τοὺς ἀνθρώπους φορτία δυσβάστακτα, καὶ αὐτοὶ ἑνὶ τῶν δακτύλων ὑμῶν οὐ προσψαύετε τοῖς φορτίοις.&nbsp;&nbsp;</span>
<span class="ver"><b>47</b></span> <span class="text">Οὐαὶ ὑμῖν, ὅτι οἰκοδομεῖτε τὰ μνημεῖα τῶν προφητῶν, οἱ δὲ πατέρες ὑμῶν ἀπέκτειναν αὐτούς.&nbsp;&nbsp;</span>
<span class="ver"><b>48</b></span> <span class="text">ἄρα μαρτυρεῖτε καὶ συνευδοκεῖτε τοῖς ἔργοις τῶν πατέρων ὑμῶν, ὅτι αὐτοὶ μὲν ἀπέκτειναν αὐτούς, ὑμεῖς δὲ οἰκοδομεῖτε.&nbsp;&nbsp;</span>
<span class="ver"><b>49</b></span> <span class="text">διὰ τοῦτο καὶ ἡ σοφία τοῦ θεοῦ εἶπεν·&nbsp;&nbsp; ἀποστελῶ εἰς αὐτοὺς προφήτας καὶ ἀποστόλους, καὶ ἐξ αὐτῶν ἀποκτενοῦσιν καὶ διώξουσιν,</span>
<span class="ver"><b>50</b></span> <span class="text">ἵνα ἐκζητηθῇ τὸ αἷμα πάντων τῶν προφητῶν τὸ ἐκκεχυμένον ἀπὸ καταβολῆς κόσμου ἀπὸ τῆς γενεᾶς ταύτης,</span>
<span class="ver"><b>51</b></span> <span class="text">ἀπὸ αἵματος Ἅβελ ἕως αἵματος Ζαχαρίου τοῦ ἀπολομένου μεταξὺ τοῦ θυσιαστηρίου καὶ τοῦ οἴκου·&nbsp;&nbsp; ναὶ λέγω ὑμῖν, ἐκζητηθήσεται ἀπὸ τῆς γενεᾶς ταύτης.&nbsp;&nbsp;</span>
<span class="ver"><b>52</b></span> <span class="text">Οὐαὶ ὑμῖν τοῖς νομικοῖς, ὅτι ἤρατε τὴν κλεῖδα τῆς γνώσεως·&nbsp;&nbsp; αὐτοὶ οὐκ εἰσήλθατε καὶ τοὺς εἰσερχομένους ἐκωλύσατε.&nbsp;&nbsp;</span>
<span class="ver"><b>53</b></span> <span class="text">Κἀκεῖθεν ἐξελθόντος αὐτοῦ ἤρξαντο οἱ γραμματεῖς καὶ οἱ Φαρισαῖοι δεινῶς ἐνέχειν καὶ ἀποστοματίζειν αὐτὸν περὶ πλειόνων,</span>
<span class="ver"><b>54</b></span> <span class="text">ἐνεδρεύοντες αὐτὸν θηρεῦσαί τι ἐκ τοῦ στόματος αὐτοῦ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;12</div>
<span class="ver"><b>1</b></span> <span class="text">Ἐν οἷς ἐπισυναχθεισῶν τῶν μυριάδων τοῦ ὄχλου, ὥστε καταπατεῖν ἀλλήλους, ἤρξατο λέγειν πρὸς τοὺς μαθητὰς αὐτοῦ πρῶτον·&nbsp;&nbsp; προσέχετε ἑαυτοῖς ἀπὸ τῆς ζύμης, ἥτις ἐστὶν ὑπόκρισις τῶν Φαρισαίων·&nbsp;&nbsp;</span>
<span class="ver"><b>2</b></span> <span class="text">Οὐδὲν δὲ συγκεκαλυμμένον ἐστὶν ὃ οὐκ ἀποκαλυφθήσεται καὶ κρυπτὸν ὃ οὐ γνωσθήσεται.&nbsp;&nbsp;</span>
<span class="ver"><b>3</b></span> <span class="text">ἀνθ᾽ ὧν ὅσα ἐν τῇ σκοτίᾳ εἴπατε ἐν τῷ φωτὶ ἀκουσθήσεται, καὶ ὃ πρὸς τὸ οὖς ἐλαλήσατε ἐν τοῖς ταμείοις κηρυχθήσεται ἐπὶ τῶν δωμάτων.&nbsp;&nbsp;</span>
<span class="ver"><b>4</b></span> <span class="text">Λέγω δὲ ὑμῖν τοῖς φίλοις μου, μὴ φοβηθῆτε ἀπὸ τῶν ἀποκτεινόντων τὸ σῶμα καὶ μετὰ ταῦτα μὴ ἐχόντων περισσότερόν τι ποιῆσαι.&nbsp;&nbsp;</span>
<span class="ver"><b>5</b></span> <span class="text">ὑποδείξω δὲ ὑμῖν τίνα φοβηθῆτε·&nbsp;&nbsp; φοβήθητε τὸν μετὰ τὸ ἀποκτεῖναι ἔχοντα ἐξουσίαν ἐμβαλεῖν εἰς τὴν γέενναν.&nbsp;&nbsp; ναὶ λέγω ὑμῖν, τοῦτον φοβήθητε.&nbsp;&nbsp;</span>
<span class="ver"><b>6</b></span> <span class="text">οὐχὶ πέντε στρουθία πωλοῦνται ἀσσαρίων δύο;&nbsp;&nbsp; καὶ ἓν ἐξ αὐτῶν οὐκ ἔστιν ἐπιλελησμένον ἐνώπιον τοῦ θεοῦ.&nbsp;&nbsp;</span>
<span class="ver"><b>7</b></span> <span class="text">ἀλλὰ καὶ αἱ τρίχες τῆς κεφαλῆς ὑμῶν πᾶσαι ἠρίθμηνται.&nbsp;&nbsp; μὴ φοβεῖσθε·&nbsp;&nbsp; πολλῶν στρουθίων διαφέρετε.&nbsp;&nbsp;</span>
<span class="ver"><b>8</b></span> <span class="text">Λέγω δὲ ὑμῖν, πᾶς ὃς ἂν ὁμολογήσῃ ἐν ἐμοὶ ἔμπροσθεν τῶν ἀνθρώπων, καὶ ὁ υἱὸς τοῦ ἀνθρώπου ὁμολογήσει ἐν αὐτῷ ἔμπροσθεν τῶν ἀγγέλων τοῦ θεοῦ·&nbsp;&nbsp;</span>
<span class="ver"><b>9</b></span> <span class="text">ὁ δὲ ἀρνησάμενός με ἐνώπιον τῶν ἀνθρώπων ἀπαρνηθήσεται ἐνώπιον τῶν ἀγγέλων τοῦ θεοῦ.&nbsp;&nbsp;</span>
<span class="ver"><b>10</b></span> <span class="text">Καὶ πᾶς ὃς ἐρεῖ λόγον εἰς τὸν υἱὸν τοῦ ἀνθρώπου, ἀφεθήσεται αὐτῷ·&nbsp;&nbsp; τῷ δὲ εἰς τὸ ἅγιον πνεῦμα βλασφημήσαντι οὐκ ἀφεθήσεται.&nbsp;&nbsp;</span>
<span class="ver"><b>11</b></span> <span class="text">Ὅταν δὲ εἰσφέρωσιν ὑμᾶς ἐπὶ τὰς συναγωγὰς καὶ τὰς ἀρχὰς καὶ τὰς ἐξουσίας, μὴ μεριμνήσητε πῶς ἢ τί ἀπολογήσησθε ἢ τί εἴπητε·&nbsp;&nbsp;</span>
<span class="ver"><b>12</b></span> <span class="text">τὸ γὰρ ἅγιον πνεῦμα διδάξει ὑμᾶς ἐν αὐτῇ τῇ ὥρᾳ ἃ δεῖ εἰπεῖν.&nbsp;&nbsp;</span>
<span class="ver"><b>13</b></span> <span class="text">Εἶπεν δέ τις ἐκ τοῦ ὄχλου αὐτῷ·&nbsp;&nbsp; διδάσκαλε, εἰπὲ τῷ ἀδελφῷ μου μερίσασθαι μετ᾽ ἐμοῦ τὴν κληρονομίαν.&nbsp;&nbsp;</span>
<span class="ver"><b>14</b></span> <span class="text">ὁ δὲ εἶπεν αὐτῷ·&nbsp;&nbsp; ἄνθρωπε, τίς με κατέστησεν κριτὴν ἢ μεριστὴν ἐφ᾽ ὑμᾶς;&nbsp;&nbsp;</span>
<span class="ver"><b>15</b></span> <span class="text">Εἶπεν δὲ πρὸς αὐτούς·&nbsp;&nbsp; ὁρᾶτε καὶ φυλάσσεσθε ἀπὸ πάσης πλεονεξίας, ὅτι οὐκ ἐν τῷ περισσεύειν τινὶ ἡ ζωὴ αὐτοῦ ἐστιν ἐκ τῶν ὑπαρχόντων αὐτῷ.&nbsp;&nbsp;</span>
<span class="ver"><b>16</b></span> <span class="text">Εἶπεν δὲ παραβολὴν πρὸς αὐτοὺς λέγων·&nbsp;&nbsp; ἀνθρώπου τινὸς πλουσίου εὐφόρησεν ἡ χώρα.&nbsp;&nbsp;</span>
<span class="ver"><b>17</b></span> <span class="text">καὶ διελογίζετο ἐν ἑαυτῷ λέγων·&nbsp;&nbsp; τί ποιήσω, ὅτι οὐκ ἔχω ποῦ συνάξω τοὺς καρπούς μου;&nbsp;&nbsp;</span>
<span class="ver"><b>18</b></span> <span class="text">καὶ εἶπεν·&nbsp;&nbsp; τοῦτο ποιήσω, καθελῶ μου τὰς ἀποθήκας καὶ μείζονας οἰκοδομήσω καὶ συνάξω ἐκεῖ πάντα τὸν σῖτον καὶ τὰ ἀγαθά μου</span>
<span class="ver"><b>19</b></span> <span class="text">καὶ ἐρῶ τῇ ψυχῇ μου·&nbsp;&nbsp; ψυχή, ἔχεις πολλὰ ἀγαθὰ κείμενα εἰς ἔτη πολλά·&nbsp;&nbsp; ἀναπαύου, φάγε, πίε, εὐφραίνου.&nbsp;&nbsp;</span>
<span class="ver"><b>20</b></span> <span class="text">εἶπεν δὲ αὐτῷ ὁ θεός·&nbsp;&nbsp; ἄφρων, ταύτῃ τῇ νυκτὶ τὴν ψυχήν σου ἀπαιτοῦσιν ἀπὸ σοῦ·&nbsp;&nbsp; ἃ δὲ ἡτοίμασας, τίνι ἔσται;&nbsp;&nbsp;</span>
<span class="ver"><b>21</b></span> <span class="text">οὕτως ὁ θησαυρίζων ἑαυτῷ καὶ μὴ εἰς θεὸν πλουτῶν.&nbsp;&nbsp;</span>
<span class="ver"><b>22</b></span> <span class="text">Εἶπεν δὲ πρὸς τοὺς μαθητὰς αὐτοῦ·&nbsp;&nbsp; διὰ τοῦτο λέγω ὑμῖν·&nbsp;&nbsp; μὴ μεριμνᾶτε τῇ ψυχῇ τί φάγητε, μηδὲ τῷ σώματι τί ἐνδύσησθε.&nbsp;&nbsp;</span>
<span class="ver"><b>23</b></span> <span class="text">ἡ γὰρ ψυχὴ πλεῖόν ἐστιν τῆς τροφῆς καὶ τὸ σῶμα τοῦ ἐνδύματος.&nbsp;&nbsp;</span>
<span class="ver"><b>24</b></span> <span class="text">κατανοήσατε τοὺς κόρακας ὅτι οὐ σπείρουσιν οὐδὲ θερίζουσιν, οἷς οὐκ ἔστιν ταμεῖον οὐδὲ ἀποθήκη, καὶ ὁ θεὸς τρέφει αὐτούς·&nbsp;&nbsp; πόσῳ μᾶλλον ὑμεῖς διαφέρετε τῶν πετεινῶν.&nbsp;&nbsp;</span>
<span class="ver"><b>25</b></span> <span class="text">τίς δὲ ἐξ ὑμῶν μεριμνῶν δύναται ἐπὶ τὴν ἡλικίαν αὐτοῦ προσθεῖναι πῆχυν;&nbsp;&nbsp;</span>
<span class="ver"><b>26</b></span> <span class="text">εἰ οὖν οὐδὲ ἐλάχιστον δύνασθε, τί περὶ τῶν λοιπῶν μεριμνᾶτε;&nbsp;&nbsp;</span>
<span class="ver"><b>27</b></span> <span class="text">κατανοήσατε τὰ κρίνα πῶς αὐξάνει·&nbsp;&nbsp; οὐ κοπιᾷ οὐδὲ νήθει·&nbsp;&nbsp; λέγω δὲ ὑμῖν, οὐδὲ Σολομὼν ἐν πάσῃ τῇ δόξῃ αὐτοῦ περιεβάλετο ὡς ἓν τούτων.&nbsp;&nbsp;</span>
<span class="ver"><b>28</b></span> <span class="text">εἰ δὲ ἐν ἀγρῷ τὸν χόρτον ὄντα σήμερον καὶ αὔριον εἰς κλίβανον βαλλόμενον ὁ θεὸς οὕτως ἀμφιέζει, πόσῳ μᾶλλον ὑμᾶς, ὀλιγόπιστοι.&nbsp;&nbsp;</span>
<span class="ver"><b>29</b></span> <span class="text">καὶ ὑμεῖς μὴ ζητεῖτε τί φάγητε καὶ τί πίητε καὶ μὴ μετεωρίζεσθε·&nbsp;&nbsp;</span>
<span class="ver"><b>30</b></span> <span class="text">ταῦτα γὰρ πάντα τὰ ἔθνη τοῦ κόσμου ἐπιζητοῦσιν, ὑμῶν δὲ ὁ πατὴρ οἶδεν ὅτι χρῄζετε τούτων.&nbsp;&nbsp;</span>
<span class="ver"><b>31</b></span> <span class="text">πλὴν ζητεῖτε τὴν βασιλείαν αὐτοῦ, καὶ ταῦτα προστεθήσεται ὑμῖν.&nbsp;&nbsp;</span>
<span class="ver"><b>32</b></span> <span class="text">Μὴ φοβοῦ, τὸ μικρὸν ποίμνιον, ὅτι εὐδόκησεν ὁ πατὴρ ὑμῶν δοῦναι ὑμῖν τὴν βασιλείαν.&nbsp;&nbsp;</span>
<span class="ver"><b>33</b></span> <span class="text">Πωλήσατε τὰ ὑπάρχοντα ὑμῶν καὶ δότε ἐλεημοσύνην·&nbsp;&nbsp; ποιήσατε ἑαυτοῖς βαλλάντια μὴ παλαιούμενα, θησαυρὸν ἀνέκλειπτον ἐν τοῖς οὐρανοῖς, ὅπου κλέπτης οὐκ ἐγγίζει οὐδὲ σὴς διαφθείρει·&nbsp;&nbsp;</span>
<span class="ver"><b>34</b></span> <span class="text">ὅπου γάρ ἐστιν ὁ θησαυρὸς ὑμῶν, ἐκεῖ καὶ ἡ καρδία ὑμῶν ἔσται.&nbsp;&nbsp;</span>
<span class="ver"><b>35</b></span> <span class="text">Ἔστωσαν ὑμῶν αἱ ὀσφύες περιεζωσμέναι καὶ οἱ λύχνοι καιόμενοι·&nbsp;&nbsp;</span>
<span class="ver"><b>36</b></span> <span class="text">καὶ ὑμεῖς ὅμοιοι ἀνθρώποις προσδεχομένοις τὸν κύριον ἑαυτῶν πότε ἀναλύσῃ ἐκ τῶν γάμων, ἵνα ἐλθόντος καὶ κρούσαντος εὐθέως ἀνοίξωσιν αὐτῷ.&nbsp;&nbsp;</span>
<span class="ver"><b>37</b></span> <span class="text">μακάριοι οἱ δοῦλοι ἐκεῖνοι, οὓς ἐλθὼν ὁ κύριος εὑρήσει γρηγοροῦντας·&nbsp;&nbsp; ἀμὴν λέγω ὑμῖν ὅτι περιζώσεται καὶ ἀνακλινεῖ αὐτοὺς καὶ παρελθὼν διακονήσει αὐτοῖς.&nbsp;&nbsp;</span>
<span class="ver"><b>38</b></span> <span class="text">κἂν ἐν τῇ δευτέρᾳ κἂν ἐν τῇ τρίτῃ φυλακῇ ἔλθῃ καὶ εὕρῃ οὕτως, μακάριοί εἰσιν ἐκεῖνοι.&nbsp;&nbsp;</span>
<span class="ver"><b>39</b></span> <span class="text">τοῦτο δὲ γινώσκετε ὅτι εἰ ᾔδει ὁ οἰκοδεσπότης ποίᾳ ὥρᾳ ὁ κλέπτης ἔρχεται, οὐκ ἂν ἀφῆκεν διορυχθῆναι τὸν οἶκον αὐτοῦ.&nbsp;&nbsp;</span>
<span class="ver"><b>40</b></span> <span class="text">καὶ ὑμεῖς γίνεσθε ἕτοιμοι, ὅτι ᾗ ὥρᾳ οὐ δοκεῖτε ὁ υἱὸς τοῦ ἀνθρώπου ἔρχεται.&nbsp;&nbsp;</span>
<span class="ver"><b>41</b></span> <span class="text">Εἶπεν δὲ ὁ Πέτρος·&nbsp;&nbsp; κύριε, πρὸς ἡμᾶς τὴν παραβολὴν ταύτην λέγεις ἢ καὶ πρὸς πάντας;&nbsp;&nbsp;</span>
<span class="ver"><b>42</b></span> <span class="text">καὶ εἶπεν ὁ κύριος·&nbsp;&nbsp; τίς ἄρα ἐστὶν ὁ πιστὸς οἰκονόμος ὁ φρόνιμος, ὃν καταστήσει ὁ κύριος ἐπὶ τῆς θεραπείας αὐτοῦ τοῦ διδόναι ἐν καιρῷ τὸ σιτομέτριον;&nbsp;&nbsp;</span>
<span class="ver"><b>43</b></span> <span class="text">μακάριος ὁ δοῦλος ἐκεῖνος, ὃν ἐλθὼν ὁ κύριος αὐτοῦ εὑρήσει ποιοῦντα οὕτως.&nbsp;&nbsp;</span>
<span class="ver"><b>44</b></span> <span class="text">ἀληθῶς λέγω ὑμῖν ὅτι ἐπὶ πᾶσιν τοῖς ὑπάρχουσιν αὐτοῦ καταστήσει αὐτόν.&nbsp;&nbsp;</span>
<span class="ver"><b>45</b></span> <span class="text">ἐὰν δὲ εἴπῃ ὁ δοῦλος ἐκεῖνος ἐν τῇ καρδίᾳ αὐτοῦ·&nbsp;&nbsp; χρονίζει ὁ κύριός μου ἔρχεσθαι, καὶ ἄρξηται τύπτειν τοὺς παῖδας καὶ τὰς παιδίσκας, ἐσθίειν τε καὶ πίνειν καὶ μεθύσκεσθαι,</span>
<span class="ver"><b>46</b></span> <span class="text">ἥξει ὁ κύριος τοῦ δούλου ἐκείνου ἐν ἡμέρᾳ ᾗ οὐ προσδοκᾷ καὶ ἐν ὥρᾳ ᾗ οὐ γινώσκει, καὶ διχοτομήσει αὐτὸν καὶ τὸ μέρος αὐτοῦ μετὰ τῶν ἀπίστων θήσει.&nbsp;&nbsp;</span>
<span class="ver"><b>47</b></span> <span class="text">Ἐκεῖνος δὲ ὁ δοῦλος ὁ γνοὺς τὸ θέλημα τοῦ κυρίου αὐτοῦ καὶ μὴ ἑτοιμάσας ἢ ποιήσας πρὸς τὸ θέλημα αὐτοῦ δαρήσεται πολλάς·&nbsp;&nbsp;</span>
<span class="ver"><b>48</b></span> <span class="text">ὁ δὲ μὴ γνούς, ποιήσας δὲ ἄξια πληγῶν δαρήσεται ὀλίγας.&nbsp;&nbsp; παντὶ δὲ ᾧ ἐδόθη πολύ, πολὺ ζητηθήσεται παρ᾽ αὐτοῦ, καὶ ᾧ παρέθεντο πολύ, περισσότερον αἰτήσουσιν αὐτόν.&nbsp;&nbsp;</span>
<span class="ver"><b>49</b></span> <span class="text">Πῦρ ἦλθον βαλεῖν ἐπὶ τὴν γῆν, καὶ τί θέλω εἰ ἤδη ἀνήφθη.&nbsp;&nbsp;</span>
<span class="ver"><b>50</b></span> <span class="text">βάπτισμα δὲ ἔχω βαπτισθῆναι, καὶ πῶς συνέχομαι ἕως ὅτου τελεσθῇ.&nbsp;&nbsp;</span>
<span class="ver"><b>51</b></span> <span class="text">δοκεῖτε ὅτι εἰρήνην παρεγενόμην δοῦναι ἐν τῇ γῇ;&nbsp;&nbsp; οὐχί, λέγω ὑμῖν, ἀλλ᾽ ἢ διαμερισμόν.&nbsp;&nbsp;</span>
<span class="ver"><b>52</b></span> <span class="text">ἔσονται γὰρ ἀπὸ τοῦ νῦν πέντε ἐν ἑνὶ οἴκῳ διαμεμερισμένοι, τρεῖς ἐπὶ δυσὶν καὶ δύο ἐπὶ τρισίν,</span>
<span class="ver"><b>53</b></span> <span class="text">διαμερισθήσονται πατὴρ ἐπὶ υἱῷ καὶ υἱὸς ἐπὶ πατρί, μήτηρ ἐπὶ τὴν θυγατέρα καὶ θυγάτηρ ἐπὶ τὴν μητέρα, πενθερὰ ἐπὶ τὴν νύμφην αὐτῆς καὶ νύμφη ἐπὶ τὴν πενθεράν.&nbsp;&nbsp;</span>
<span class="ver"><b>54</b></span> <span class="text">Ἔλεγεν δὲ καὶ τοῖς ὄχλοις·&nbsp;&nbsp; ὅταν ἴδητε νεφέλην ἀνατέλλουσαν ἐπὶ δυσμῶν, εὐθέως λέγετε ὅτι ὄμβρος ἔρχεται, καὶ γίνεται οὕτως·&nbsp;&nbsp;</span>
<span class="ver"><b>55</b></span> <span class="text">καὶ ὅταν νότον πνέοντα, λέγετε ὅτι καύσων ἔσται, καὶ γίνεται.&nbsp;&nbsp;</span>
<span class="ver"><b>56</b></span> <span class="text">ὑποκριταί, τὸ πρόσωπον τοῦ οὐρανοῦ καὶ τῆς γῆς οἴδατε δοκιμάζειν, τὸν καιρὸν δὲ τοῦτον πῶς οὐκ οἴδατε δοκιμάζειν;&nbsp;&nbsp;</span>
<span class="ver"><b>57</b></span> <span class="text">Τί δὲ καὶ ἀφ᾽ ἑαυτῶν οὐ κρίνετε τὸ δίκαιον;&nbsp;&nbsp;</span>
<span class="ver"><b>58</b></span> <span class="text">ὡς γὰρ ὑπάγεις μετὰ τοῦ ἀντιδίκου σου ἐπ᾽ ἄρχοντα, ἐν τῇ ὁδῷ δὸς ἐργασίαν ἀπηλλάχθαι ἀπ᾽ αὐτοῦ, μήποτε κατασύρῃ σε πρὸς τὸν κριτήν, καὶ ὁ κριτής σε παραδώσει τῷ πράκτορι, καὶ ὁ πράκτωρ σε βαλεῖ εἰς φυλακήν.&nbsp;&nbsp;</span>
<span class="ver"><b>59</b></span> <span class="text">λέγω σοι, οὐ μὴ ἐξέλθῃς ἐκεῖθεν, ἕως καὶ τὸ ἔσχατον λεπτὸν ἀποδῷς.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;13</div>
<span class="ver"><b>1</b></span> <span class="text">Παρῆσαν δέ τινες ἐν αὐτῷ τῷ καιρῷ ἀπαγγέλλοντες αὐτῷ περὶ τῶν Γαλιλαίων ὧν τὸ αἷμα Πειλᾶτος ἔμιξεν μετὰ τῶν θυσιῶν αὐτῶν.&nbsp;&nbsp;</span>
<span class="ver"><b>2</b></span> <span class="text">καὶ ἀποκριθεὶς εἶπεν αὐτοῖς·&nbsp;&nbsp; δοκεῖτε ὅτι οἱ Γαλιλαῖοι οὗτοι ἁμαρτωλοὶ παρὰ πάντας τοὺς Γαλιλαίους ἐγένοντο, ὅτι ταῦτα πεπόνθασιν;&nbsp;&nbsp;</span>
<span class="ver"><b>3</b></span> <span class="text">οὐχί, λέγω ὑμῖν, ἀλλ᾽ ἐὰν μὴ μετανοῆτε πάντες ὁμοίως ἀπολεῖσθε.&nbsp;&nbsp;</span>
<span class="ver"><b>4</b></span> <span class="text">ἢ ἐκεῖνοι οἱ δεκαοκτὼ ἐφ᾽ οὓς ἔπεσεν ὁ πύργος ἐν τῷ Σιλωὰμ καὶ ἀπέκτεινεν αὐτούς, δοκεῖτε ὅτι αὐτοὶ ὀφειλέται ἐγένοντο παρὰ πάντας τοὺς ἀνθρώπους τοὺς κατοικοῦντας Ἰερουσαλήμ;&nbsp;&nbsp;</span>
<span class="ver"><b>5</b></span> <span class="text">οὐχί, λέγω ὑμῖν, ἀλλ᾽ ἐὰν μὴ μετανοῆτε πάντες ὡσαύτως ἀπολεῖσθε.&nbsp;&nbsp;</span>
<span class="ver"><b>6</b></span> <span class="text">Ἔλεγεν δὲ ταύτην τὴν παραβολήν·&nbsp;&nbsp; συκῆν εἶχέν τις πεφυτευμένην ἐν τῷ ἀμπελῶνι αὐτοῦ, καὶ ἦλθεν ζητῶν καρπὸν ἐν αὐτῇ καὶ οὐχ εὗρεν.&nbsp;&nbsp;</span>
<span class="ver"><b>7</b></span> <span class="text">εἶπεν δὲ πρὸς τὸν ἀμπελουργόν·&nbsp;&nbsp; ἰδοὺ τρία ἔτη ἀφ᾽ οὗ ἔρχομαι ζητῶν καρπὸν ἐν τῇ συκῇ ταύτῃ καὶ οὐχ εὑρίσκω·&nbsp;&nbsp; ἔκκοψον αὐτήν, ἱνατί καὶ τὴν γῆν καταργεῖ;&nbsp;&nbsp;</span>
<span class="ver"><b>8</b></span> <span class="text">ὁ δὲ ἀποκριθεὶς λέγει αὐτῷ·&nbsp;&nbsp; κύριε, ἄφες αὐτὴν καὶ τοῦτο τὸ ἔτος, ἕως ὅτου σκάψω περὶ αὐτὴν καὶ βάλω κόπρια,</span>
<span class="ver"><b>9</b></span> <span class="text">κἂν μὲν ποιήσῃ καρπὸν εἰς τὸ μέλλον·&nbsp;&nbsp; εἰ δὲ μή γε, ἐκκόψεις αὐτήν.&nbsp;&nbsp;</span>
<span class="ver"><b>10</b></span> <span class="text">Ἦν δὲ διδάσκων ἐν μιᾷ τῶν συναγωγῶν ἐν τοῖς σάββασιν.&nbsp;&nbsp;</span>
<span class="ver"><b>11</b></span> <span class="text">καὶ ἰδοὺ γυνὴ πνεῦμα ἔχουσα ἀσθενείας ἔτη δεκαοκτὼ καὶ ἦν συνκύπτουσα καὶ μὴ δυναμένη ἀνακύψαι εἰς τὸ παντελές.&nbsp;&nbsp;</span>
<span class="ver"><b>12</b></span> <span class="text">ἰδὼν δὲ αὐτὴν ὁ Ἰησοῦς προσεφώνησεν καὶ εἶπεν αὐτῇ·&nbsp;&nbsp; γύναι, ἀπολέλυσαι τῆς ἀσθενείας σου,</span>
<span class="ver"><b>13</b></span> <span class="text">καὶ ἐπέθηκεν αὐτῇ τὰς χεῖρας·&nbsp;&nbsp; καὶ παραχρῆμα ἀνωρθώθη καὶ ἐδόξαζεν τὸν θεόν.&nbsp;&nbsp;</span>
<span class="ver"><b>14</b></span> <span class="text">Ἀποκριθεὶς δὲ ὁ ἀρχισυνάγωγος, ἀγανακτῶν ὅτι τῷ σαββάτῳ ἐθεράπευσεν ὁ Ἰησοῦς, ἔλεγεν τῷ ὄχλῳ ὅτι ἓξ ἡμέραι εἰσὶν ἐν αἷς δεῖ ἐργάζεσθαι·&nbsp;&nbsp; ἐν αὐταῖς οὖν ἐρχόμενοι θεραπεύεσθε καὶ μὴ τῇ ἡμέρᾳ τοῦ σαββάτου.&nbsp;&nbsp;</span>
<span class="ver"><b>15</b></span> <span class="text">ἀπεκρίθη δὲ αὐτῷ ὁ κύριος καὶ εἶπεν·&nbsp;&nbsp; ὑποκριταί, ἕκαστος ὑμῶν τῷ σαββάτῳ οὐ λύει τὸν βοῦν αὐτοῦ ἢ τὸν ὄνον ἀπὸ τῆς φάτνης καὶ ἀπαγαγὼν ποτίζει;&nbsp;&nbsp;</span>
<span class="ver"><b>16</b></span> <span class="text">ταύτην δὲ θυγατέρα Ἀβραὰμ οὖσαν, ἣν ἔδησεν ὁ σατανᾶς ἰδοὺ δέκα καὶ ὀκτὼ ἔτη, οὐκ ἔδει λυθῆναι ἀπὸ τοῦ δεσμοῦ τούτου τῇ ἡμέρᾳ τοῦ σαββάτου;&nbsp;&nbsp;</span>
<span class="ver"><b>17</b></span> <span class="text">καὶ ταῦτα λέγοντος αὐτοῦ κατῃσχύνοντο πάντες οἱ ἀντικείμενοι αὐτῷ, καὶ πᾶς ὁ ὄχλος ἔχαιρεν ἐπὶ πᾶσιν τοῖς ἐνδόξοις τοῖς γινομένοις ὑπ᾽ αὐτοῦ.&nbsp;&nbsp;</span>
<span class="ver"><b>18</b></span> <span class="text">Ἔλεγεν οὖν·&nbsp;&nbsp; τίνι ὁμοία ἐστὶν ἡ βασιλεία τοῦ θεοῦ καὶ τίνι ὁμοιώσω αὐτήν;&nbsp;&nbsp;</span>
<span class="ver"><b>19</b></span> <span class="text">ὁμοία ἐστὶν κόκκῳ σινάπεως, ὃν λαβὼν ἄνθρωπος ἔβαλεν εἰς κῆπον ἑαυτοῦ, καὶ ηὔξησεν καὶ ἐγένετο εἰς δένδρον, καὶ τὰ πετεινὰ τοῦ οὐρανοῦ κατεσκήνωσεν ἐν τοῖς κλάδοις αὐτοῦ.&nbsp;&nbsp;</span>
<span class="ver"><b>20</b></span> <span class="text">Καὶ πάλιν εἶπεν·&nbsp;&nbsp; τίνι ὁμοιώσω τὴν βασιλείαν τοῦ θεοῦ;&nbsp;&nbsp;</span>
<span class="ver"><b>21</b></span> <span class="text">ὁμοία ἐστὶν ζύμῃ, ἣν λαβοῦσα γυνὴ ἐνέκρυψεν εἰς ἀλεύρου σάτα τρία ἕως οὗ ἐζυμώθη ὅλον.&nbsp;&nbsp;</span>
<span class="ver"><b>22</b></span> <span class="text">Καὶ διεπορεύετο κατὰ πόλεις καὶ κώμας διδάσκων καὶ πορείαν ποιούμενος εἰς Ἱεροσόλυμα.&nbsp;&nbsp;</span>
<span class="ver"><b>23</b></span> <span class="text">Εἶπεν δέ τις αὐτῷ·&nbsp;&nbsp; κύριε, εἰ ὀλίγοι οἱ σῳζόμενοι;&nbsp;&nbsp; ὁ δὲ εἶπεν πρὸς αὐτούς·&nbsp;&nbsp;</span>
<span class="ver"><b>24</b></span> <span class="text">ἀγωνίζεσθε εἰσελθεῖν διὰ τῆς στενῆς θύρας, ὅτι πολλοί, λέγω ὑμῖν, ζητήσουσιν εἰσελθεῖν καὶ οὐκ ἰσχύσουσιν.&nbsp;&nbsp;</span>
<span class="ver"><b>25</b></span> <span class="text">ἀφ᾽ οὗ ἂν ἐγερθῇ ὁ οἰκοδεσπότης καὶ ἀποκλείσῃ τὴν θύραν καὶ ἄρξησθε ἔξω ἑστάναι καὶ κρούειν τὴν θύραν λέγοντες·&nbsp;&nbsp; κύριε, ἄνοιξον ἡμῖν, καὶ ἀποκριθεὶς ἐρεῖ ὑμῖν·&nbsp;&nbsp; οὐκ οἶδα ὑμᾶς πόθεν ἐστέ.&nbsp;&nbsp;</span>
<span class="ver"><b>26</b></span> <span class="text">τότε ἄρξεσθε λέγειν·&nbsp;&nbsp; ἐφάγομεν ἐνώπιόν σου καὶ ἐπίομεν καὶ ἐν ταῖς πλατείαις ἡμῶν ἐδίδαξας·&nbsp;&nbsp;</span>
<span class="ver"><b>27</b></span> <span class="text">καὶ ἐρεῖ λέγων ὑμῖν·&nbsp;&nbsp; οὐκ οἶδα πόθεν ἐστέ·&nbsp;&nbsp; ἀπόστητε ἀπ᾽ ἐμοῦ πάντες ἐργάται ἀδικίας.&nbsp;&nbsp;</span>
<span class="ver"><b>28</b></span> <span class="text">ἐκεῖ ἔσται ὁ κλαυθμὸς καὶ ὁ βρυγμὸς τῶν ὀδόντων, ὅταν ὄψησθε Ἀβραὰμ καὶ Ἰσαὰκ καὶ Ἰακὼβ καὶ πάντας τοὺς προφήτας ἐν τῇ βασιλείᾳ τοῦ θεοῦ, ὑμᾶς δὲ ἐκβαλλομένους ἔξω.&nbsp;&nbsp;</span>
<span class="ver"><b>29</b></span> <span class="text">καὶ ἥξουσιν ἀπὸ ἀνατολῶν καὶ δυσμῶν καὶ ἀπὸ βορρᾶ καὶ νότου καὶ ἀνακλιθήσονται ἐν τῇ βασιλείᾳ τοῦ θεοῦ.&nbsp;&nbsp;</span>
<span class="ver"><b>30</b></span> <span class="text">καὶ ἰδοὺ εἰσὶν ἔσχατοι οἳ ἔσονται πρῶτοι καὶ εἰσὶν πρῶτοι οἳ ἔσονται ἔσχατοι.&nbsp;&nbsp;</span>
<span class="ver"><b>31</b></span> <span class="text">Ἐν αὐτῇ τῇ ὥρᾳ προσῆλθάν τινες Φαρισαῖοι λέγοντες αὐτῷ·&nbsp;&nbsp; ἔξελθε καὶ πορεύου ἐντεῦθεν, ὅτι Ἡρῴδης θέλει σε ἀποκτεῖναι.&nbsp;&nbsp;</span>
<span class="ver"><b>32</b></span> <span class="text">καὶ εἶπεν αὐτοῖς·&nbsp;&nbsp; πορευθέντες εἴπατε τῇ ἀλώπεκι ταύτῃ·&nbsp;&nbsp; ἰδοὺ ἐκβάλλω δαιμόνια καὶ ἰάσεις ἀποτελῶ σήμερον καὶ αὔριον καὶ τῇ τρίτῃ τελειοῦμαι.&nbsp;&nbsp;</span>
<span class="ver"><b>33</b></span> <span class="text">πλὴν δεῖ με σήμερον καὶ αὔριον καὶ τῇ ἐχομένῃ πορεύεσθαι, ὅτι οὐκ ἐνδέχεται προφήτην ἀπολέσθαι ἔξω Ἰερουσαλήμ.&nbsp;&nbsp;</span>
<span class="ver"><b>34</b></span> <span class="text">Ἰερουσαλὴμ Ἰερουσαλήμ, ἡ ἀποκτείνουσα τοὺς προφήτας καὶ λιθοβολοῦσα τοὺς ἀπεσταλμένους πρὸς αὐτήν, ποσάκις ἠθέλησα ἐπισυνάξαι τὰ τέκνα σου ὃν τρόπον ὄρνις τὴν ἑαυτῆς νοσσιὰν ὑπὸ τὰς πτέρυγας, καὶ οὐκ ἠθελήσατε.&nbsp;&nbsp;</span>
<span class="ver"><b>35</b></span> <span class="text">ἰδοὺ ἀφίεται ὑμῖν ὁ οἶκος ὑμῶν.&nbsp;&nbsp; λέγω δὲ ὑμῖν, οὐ μὴ με ἴδητέ ἕως ἥξει ὅτε εἴπητε·&nbsp;&nbsp; εὐλογημένος ὁ ἐρχόμενος ἐν ὀνόματι κυρίου.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;14</div>
<span class="ver"><b>1</b></span> <span class="text">Καὶ ἐγένετο ἐν τῷ ἐλθεῖν αὐτὸν εἰς οἶκόν τινος τῶν ἀρχόντων τῶν Φαρισαίων σαββάτῳ φαγεῖν ἄρτον καὶ αὐτοὶ ἦσαν παρατηρούμενοι αὐτόν.&nbsp;&nbsp;</span>
<span class="ver"><b>2</b></span> <span class="text">Καὶ ἰδοὺ ἄνθρωπός τις ἦν ὑδρωπικὸς ἔμπροσθεν αὐτοῦ.&nbsp;&nbsp;</span>
<span class="ver"><b>3</b></span> <span class="text">καὶ ἀποκριθεὶς ὁ Ἰησοῦς εἶπεν πρὸς τοὺς νομικοὺς καὶ Φαρισαίους λέγων·&nbsp;&nbsp; ἔξεστιν τῷ σαββάτῳ θεραπεῦσαι ἢ οὔ;&nbsp;&nbsp;</span>
<span class="ver"><b>4</b></span> <span class="text">οἱ δὲ ἡσύχασαν.&nbsp;&nbsp; καὶ ἐπιλαβόμενος ἰάσατο αὐτὸν καὶ ἀπέλυσεν.&nbsp;&nbsp;</span>
<span class="ver"><b>5</b></span> <span class="text">καὶ πρὸς αὐτοὺς εἶπεν·&nbsp;&nbsp; τίνος ὑμῶν υἱὸς ἢ βοῦς εἰς φρέαρ πεσεῖται, καὶ οὐκ εὐθέως ἀνασπάσει αὐτὸν ἐν ἡμέρᾳ τοῦ σαββάτου;&nbsp;&nbsp;</span>
<span class="ver"><b>6</b></span> <span class="text">καὶ οὐκ ἴσχυσαν ἀνταποκριθῆναι πρὸς ταῦτα.&nbsp;&nbsp;</span>
<span class="ver"><b>7</b></span> <span class="text">Ἔλεγεν δὲ πρὸς τοὺς κεκλημένους παραβολήν, ἐπέχων πῶς τὰς πρωτοκλισίας ἐξελέγοντο, λέγων πρὸς αὐτούς·&nbsp;&nbsp;</span>
<span class="ver"><b>8</b></span> <span class="text">ὅταν κληθῇς ὑπό τινος εἰς γάμους, μὴ κατακλιθῇς εἰς τὴν πρωτοκλισίαν, μήποτε ἐντιμότερός σου ᾖ κεκλημένος ὑπ᾽ αὐτοῦ,</span>
<span class="ver"><b>9</b></span> <span class="text">καὶ ἐλθὼν ὁ σὲ καὶ αὐτὸν καλέσας ἐρεῖ σοι·&nbsp;&nbsp; δὸς τούτῳ τόπον, καὶ τότε ἄρξῃ μετὰ αἰσχύνης τὸν ἔσχατον τόπον κατέχειν.&nbsp;&nbsp;</span>
<span class="ver"><b>10</b></span> <span class="text">ἀλλ᾽ ὅταν κληθῇς, πορευθεὶς ἀνάπεσε εἰς τὸν ἔσχατον τόπον, ἵνα ὅταν ἔλθῃ ὁ κεκληκώς σε ἐρεῖ σοι·&nbsp;&nbsp; φίλε, προσανάβηθι ἀνώτερον·&nbsp;&nbsp; τότε ἔσται σοι δόξα ἐνώπιον πάντων τῶν συνανακειμένων σοι.&nbsp;&nbsp;</span>
<span class="ver"><b>11</b></span> <span class="text">ὅτι πᾶς ὁ ὑψῶν ἑαυτὸν ταπεινωθήσεται, καὶ ὁ ταπεινῶν ἑαυτὸν ὑψωθήσεται.&nbsp;&nbsp;</span>
<span class="ver"><b>12</b></span> <span class="text">Ἔλεγεν δὲ καὶ τῷ κεκληκότι αὐτόν·&nbsp;&nbsp; ὅταν ποιῇς ἄριστον ἢ δεῖπνον, μὴ φώνει τοὺς φίλους σου μηδὲ τοὺς ἀδελφούς σου μηδὲ τοὺς συγγενεῖς σου μηδὲ γείτονας πλουσίους, μήποτε καὶ αὐτοὶ ἀντικαλέσωσίν σε καὶ γένηται ἀνταπόδομά σοι.&nbsp;&nbsp;</span>
<span class="ver"><b>13</b></span> <span class="text">ἀλλ᾽ ὅταν δοχὴν ποιῇς, κάλει πτωχούς, ἀναπείρους, χωλούς, τυφλούς·&nbsp;&nbsp;</span>
<span class="ver"><b>14</b></span> <span class="text">καὶ μακάριος ἔσῃ, ὅτι οὐκ ἔχουσιν ἀνταποδοῦναί σοι, ἀνταποδοθήσεται γάρ σοι ἐν τῇ ἀναστάσει τῶν δικαίων.&nbsp;&nbsp;</span>
<span class="ver"><b>15</b></span> <span class="text">Ἀκούσας δέ τις τῶν συνανακειμένων ταῦτα εἶπεν αὐτῷ·&nbsp;&nbsp; μακάριος ὅστις φάγεται ἄρτον ἐν τῇ βασιλείᾳ τοῦ θεοῦ.&nbsp;&nbsp;</span>
<span class="ver"><b>16</b></span> <span class="text">Ὁ δὲ εἶπεν αὐτῷ·&nbsp;&nbsp; ἄνθρωπός τις ἐποίει δεῖπνον μέγα, καὶ ἐκάλεσεν πολλοὺς</span>
<span class="ver"><b>17</b></span> <span class="text">καὶ ἀπέστειλεν τὸν δοῦλον αὐτοῦ τῇ ὥρᾳ τοῦ δείπνου εἰπεῖν τοῖς κεκλημένοις·&nbsp;&nbsp; ἔρχεσθε, ὅτι ἤδη ἕτοιμά ἐστιν.&nbsp;&nbsp;</span>
<span class="ver"><b>18</b></span> <span class="text">καὶ ἤρξαντο ἀπὸ μιᾶς πάντες παραιτεῖσθαι.&nbsp;&nbsp; ὁ πρῶτος εἶπεν αὐτῷ·&nbsp;&nbsp; ἀγρὸν ἠγόρασα καὶ ἔχω ἀνάγκην ἐξελθὼν ἰδεῖν αὐτόν·&nbsp;&nbsp; ἐρωτῶ σε, ἔχε με παρῃτημένον.&nbsp;&nbsp;</span>
<span class="ver"><b>19</b></span> <span class="text">καὶ ἕτερος εἶπεν·&nbsp;&nbsp; ζεύγη βοῶν ἠγόρασα πέντε καὶ πορεύομαι δοκιμάσαι αὐτά·&nbsp;&nbsp; ἐρωτῶ σε, ἔχε με παρῃτημένον.&nbsp;&nbsp;</span>
<span class="ver"><b>20</b></span> <span class="text">καὶ ἕτερος εἶπεν·&nbsp;&nbsp; γυναῖκα ἔγημα καὶ διὰ τοῦτο οὐ δύναμαι ἐλθεῖν.&nbsp;&nbsp;</span>
<span class="ver"><b>21</b></span> <span class="text">καὶ παραγενόμενος ὁ δοῦλος ἀπήγγειλεν τῷ κυρίῳ αὐτοῦ ταῦτα.&nbsp;&nbsp; τότε ὀργισθεὶς ὁ οἰκοδεσπότης εἶπεν τῷ δούλῳ αὐτοῦ·&nbsp;&nbsp; ἔξελθε ταχέως εἰς τὰς πλατείας καὶ ῥύμας τῆς πόλεως καὶ τοὺς πτωχοὺς καὶ ἀναπείρους καὶ τυφλοὺς καὶ χωλοὺς εἰσάγαγε ὧδε.&nbsp;&nbsp;</span>
<span class="ver"><b>22</b></span> <span class="text">καὶ εἶπεν ὁ δοῦλος·&nbsp;&nbsp; κύριε, γέγονεν ὃ ἐπέταξας, καὶ ἔτι τόπος ἐστίν.&nbsp;&nbsp;</span>
<span class="ver"><b>23</b></span> <span class="text">καὶ εἶπεν ὁ κύριος πρὸς τὸν δοῦλον·&nbsp;&nbsp; ἔξελθε εἰς τὰς ὁδοὺς καὶ φραγμοὺς καὶ ἀνάγκασον εἰσελθεῖν, ἵνα γεμισθῇ μου ὁ οἶκος·&nbsp;&nbsp;</span>
<span class="ver"><b>24</b></span> <span class="text">λέγω γὰρ ὑμῖν ὅτι οὐδεὶς τῶν ἀνδρῶν ἐκείνων τῶν κεκλημένων γεύσεταί μου τοῦ δείπνου.&nbsp;&nbsp;</span>
<span class="ver"><b>25</b></span> <span class="text">Συνεπορεύοντο δὲ αὐτῷ ὄχλοι πολλοί, καὶ στραφεὶς εἶπεν πρὸς αὐτούς·&nbsp;&nbsp;</span>
<span class="ver"><b>26</b></span> <span class="text">εἴ τις ἔρχεται πρός με καὶ οὐ μισεῖ τὸν πατέρα ἑαυτοῦ καὶ τὴν μητέρα καὶ τὴν γυναῖκα καὶ τὰ τέκνα καὶ τοὺς ἀδελφοὺς καὶ τὰς ἀδελφὰς ἔτι δὲ καὶ τὴν ψυχὴν ἑαυτοῦ, οὐ δύναται εἶναί μου μαθητής.&nbsp;&nbsp;</span>
<span class="ver"><b>27</b></span> <span class="text">ὅστις οὐ βαστάζει τὸν σταυρὸν αὐτοῦ καὶ ἔρχεται ὀπίσω μου, οὐ δύναται εἶναί μου μαθητής.&nbsp;&nbsp;</span>
<span class="ver"><b>28</b></span> <span class="text">Τίς γὰρ ἐξ ὑμῶν θέλων πύργον οἰκοδομῆσαι οὐχὶ πρῶτον καθίσας ψηφίζει τὴν δαπάνην, εἰ ἔχει εἰς ἀπαρτισμόν;&nbsp;&nbsp;</span>
<span class="ver"><b>29</b></span> <span class="text">ἵνα μήποτε θέντος αὐτοῦ θεμέλιον καὶ μὴ ἰσχύοντος ἐκτελέσαι πάντες οἱ θεωροῦντες ἄρξωνται αὐτῷ ἐμπαίζειν</span>
<span class="ver"><b>30</b></span> <span class="text">λέγοντες ὅτι οὗτος ὁ ἄνθρωπος ἤρξατο οἰκοδομεῖν καὶ οὐκ ἴσχυσεν ἐκτελέσαι.&nbsp;&nbsp;</span>
<span class="ver"><b>31</b></span> <span class="text">Ἢ τίς βασιλεὺς πορευόμενος ἑτέρῳ βασιλεῖ συμβαλεῖν εἰς πόλεμον οὐχὶ καθίσας πρῶτον βουλεύσεται εἰ δυνατός ἐστιν ἐν δέκα χιλιάσιν ὑπαντῆσαι τῷ μετὰ εἴκοσι χιλιάδων ἐρχομένῳ ἐπ᾽ αὐτόν;&nbsp;&nbsp;</span>
<span class="ver"><b>32</b></span> <span class="text">εἰ δὲ μή γε, ἔτι αὐτοῦ πόρρω ὄντος πρεσβείαν ἀποστείλας ἐρωτᾷ τὰ πρὸς εἰρήνην.&nbsp;&nbsp;</span>
<span class="ver"><b>33</b></span> <span class="text">οὕτως οὖν πᾶς ἐξ ὑμῶν ὃς οὐκ ἀποτάσσεται πᾶσιν τοῖς ἑαυτοῦ ὑπάρχουσιν οὐ δύναται εἶναί μου μαθητής.&nbsp;&nbsp;</span>
<span class="ver"><b>34</b></span> <span class="text">Καλὸν οὖν τὸ ἅλας·&nbsp;&nbsp; ἐὰν δὲ καὶ τὸ ἅλας μωρανθῇ, ἐν τίνι ἀρτυθήσεται;&nbsp;&nbsp;</span>
<span class="ver"><b>35</b></span> <span class="text">οὔτε εἰς γῆν οὔτε εἰς κοπρίαν εὔθετόν ἐστιν, ἔξω βάλλουσιν αὐτό.&nbsp;&nbsp; ὁ ἔχων ὦτα ἀκούειν ἀκουέτω.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;15</div>
<span class="ver"><b>1</b></span> <span class="text">Ἦσαν δὲ αὐτῷ ἐγγίζοντες πάντες οἱ τελῶναι καὶ οἱ ἁμαρτωλοὶ ἀκούειν αὐτοῦ.&nbsp;&nbsp;</span>
<span class="ver"><b>2</b></span> <span class="text">καὶ διεγόγγυζον οἵ τε Φαρισαῖοι καὶ οἱ γραμματεῖς λέγοντες ὅτι οὗτος ἁμαρτωλοὺς προσδέχεται καὶ συνεσθίει αὐτοῖς.&nbsp;&nbsp;</span>
<span class="ver"><b>3</b></span> <span class="text">Εἶπεν δὲ πρὸς αὐτοὺς τὴν παραβολὴν ταύτην λέγων·&nbsp;&nbsp;</span>
<span class="ver"><b>4</b></span> <span class="text">τίς ἄνθρωπος ἐξ ὑμῶν ἔχων ἑκατὸν πρόβατα καὶ ἀπολέσας ἐξ αὐτῶν ἓν οὐ καταλείπει τὰ ἐνενήκοντα ἐννέα ἐν τῇ ἐρήμῳ καὶ πορεύεται ἐπὶ τὸ ἀπολωλὸς ἕως εὕρῃ αὐτό;&nbsp;&nbsp;</span>
<span class="ver"><b>5</b></span> <span class="text">καὶ εὑρὼν ἐπιτίθησιν ἐπὶ τοὺς ὤμους αὐτοῦ χαίρων</span>
<span class="ver"><b>6</b></span> <span class="text">καὶ ἐλθὼν εἰς τὸν οἶκον συνκαλεῖ τοὺς φίλους καὶ τοὺς γείτονας λέγων αὐτοῖς·&nbsp;&nbsp; συνχάρητέ μοι, ὅτι εὗρον τὸ πρόβατόν μου τὸ ἀπολωλός.&nbsp;&nbsp;</span>
<span class="ver"><b>7</b></span> <span class="text">λέγω ὑμῖν ὅτι οὕτως χαρὰ ἐν τῷ οὐρανῷ ἔσται ἐπὶ ἑνὶ ἁμαρτωλῷ μετανοοῦντι ἢ ἐπὶ ἐνενήκοντα ἐννέα δικαίοις οἵτινες οὐ χρείαν ἔχουσιν μετανοίας.&nbsp;&nbsp;</span>
<span class="ver"><b>8</b></span> <span class="text">Ἢ τίς γυνὴ δραχμὰς ἔχουσα δέκα ἐὰν ἀπολέσῃ δραχμὴν μίαν, οὐχὶ ἅπτει λύχνον καὶ σαροῖ τὴν οἰκίαν καὶ ζητεῖ ἐπιμελῶς ἕως οὗ εὕρῃ;&nbsp;&nbsp;</span>
<span class="ver"><b>9</b></span> <span class="text">καὶ εὑροῦσα συνκαλεῖ τὰς φίλας καὶ γείτονας λέγουσα·&nbsp;&nbsp; συνχάρητέ μοι, ὅτι εὗρον τὴν δραχμὴν ἣν ἀπώλεσα.&nbsp;&nbsp;</span>
<span class="ver"><b>10</b></span> <span class="text">οὕτως, λέγω ὑμῖν, γίνεται χαρὰ ἐνώπιον τῶν ἀγγέλων τοῦ θεοῦ ἐπὶ ἑνὶ ἁμαρτωλῷ μετανοοῦντι.&nbsp;&nbsp;</span>
<span class="ver"><b>11</b></span> <span class="text">Εἶπεν δέ·&nbsp;&nbsp; ἄνθρωπός τις εἶχεν δύο υἱούς.&nbsp;&nbsp;</span>
<span class="ver"><b>12</b></span> <span class="text">καὶ εἶπεν ὁ νεώτερος αὐτῶν τῷ πατρί·&nbsp;&nbsp; πάτερ, δός μοι τὸ ἐπιβάλλον μέρος τῆς οὐσίας.&nbsp;&nbsp; ὁ δὲ διεῖλεν αὐτοῖς τὸν βίον.&nbsp;&nbsp;</span>
<span class="ver"><b>13</b></span> <span class="text">καὶ μετ᾽ οὐ πολλὰς ἡμέρας συναγαγὼν πάντα ὁ νεώτερος υἱὸς ἀπεδήμησεν εἰς χώραν μακρὰν καὶ ἐκεῖ διεσκόρπισεν τὴν οὐσίαν αὐτοῦ ζῶν ἀσώτως.&nbsp;&nbsp;</span>
<span class="ver"><b>14</b></span> <span class="text">δαπανήσαντος δὲ αὐτοῦ πάντα ἐγένετο λιμὸς ἰσχυρὰ κατὰ τὴν χώραν ἐκείνην, καὶ αὐτὸς ἤρξατο ὑστερεῖσθαι.&nbsp;&nbsp;</span>
<span class="ver"><b>15</b></span> <span class="text">καὶ πορευθεὶς ἐκολλήθη ἑνὶ τῶν πολιτῶν τῆς χώρας ἐκείνης, καὶ ἔπεμψεν αὐτὸν εἰς τοὺς ἀγροὺς αὐτοῦ βόσκειν χοίρους,</span>
<span class="ver"><b>16</b></span> <span class="text">καὶ ἐπεθύμει χορτασθῆναι ἐκ τῶν κερατίων ὧν ἤσθιον οἱ χοῖροι, καὶ οὐδεὶς ἐδίδου αὐτῷ.&nbsp;&nbsp;</span>
<span class="ver"><b>17</b></span> <span class="text">εἰς ἑαυτὸν δὲ ἐλθὼν ἔφη·&nbsp;&nbsp; πόσοι μίσθιοι τοῦ πατρός μου περισσεύονται ἄρτων, ἐγὼ δὲ λιμῷ ὧδε ἀπόλλυμαι.&nbsp;&nbsp;</span>
<span class="ver"><b>18</b></span> <span class="text">ἀναστὰς πορεύσομαι πρὸς τὸν πατέρα μου καὶ ἐρῶ αὐτῷ·&nbsp;&nbsp; πάτερ, ἥμαρτον εἰς τὸν οὐρανὸν καὶ ἐνώπιόν σου,</span>
<span class="ver"><b>19</b></span> <span class="text">οὐκέτι εἰμὶ ἄξιος κληθῆναι υἱός σου·&nbsp;&nbsp; ποίησόν με ὡς ἕνα τῶν μισθίων σου.&nbsp;&nbsp;</span>
<span class="ver"><b>20</b></span> <span class="text">καὶ ἀναστὰς ἦλθεν πρὸς τὸν πατέρα ἑαυτοῦ.&nbsp;&nbsp; Ἔτι δὲ αὐτοῦ μακρὰν ἀπέχοντος εἶδεν αὐτὸν ὁ πατὴρ αὐτοῦ καὶ ἐσπλαγχνίσθη καὶ δραμὼν ἐπέπεσεν ἐπὶ τὸν τράχηλον αὐτοῦ καὶ κατεφίλησεν αὐτόν.&nbsp;&nbsp;</span>
<span class="ver"><b>21</b></span> <span class="text">εἶπεν δὲ ὁ υἱὸς αὐτῷ·&nbsp;&nbsp; πάτερ, ἥμαρτον εἰς τὸν οὐρανὸν καὶ ἐνώπιόν σου, οὐκέτι εἰμὶ ἄξιος κληθῆναι υἱός σου.&nbsp;&nbsp;</span>
<span class="ver"><b>22</b></span> <span class="text">εἶπεν δὲ ὁ πατὴρ πρὸς τοὺς δούλους αὐτοῦ·&nbsp;&nbsp; ταχὺ ἐξενέγκατε στολὴν τὴν πρώτην καὶ ἐνδύσατε αὐτόν, καὶ δότε δακτύλιον εἰς τὴν χεῖρα αὐτοῦ καὶ ὑποδήματα εἰς τοὺς πόδας,</span>
<span class="ver"><b>23</b></span> <span class="text">καὶ φέρετε τὸν μόσχον τὸν σιτευτόν, θύσατε, καὶ φαγόντες εὐφρανθῶμεν,</span>
<span class="ver"><b>24</b></span> <span class="text">ὅτι οὗτος ὁ υἱός μου νεκρὸς ἦν καὶ ἀνέζησεν, ἦν ἀπολωλὼς καὶ εὑρέθη.&nbsp;&nbsp; καὶ ἤρξαντο εὐφραίνεσθαι.&nbsp;&nbsp;</span>
<span class="ver"><b>25</b></span> <span class="text">Ἦν δὲ ὁ υἱὸς αὐτοῦ ὁ πρεσβύτερος ἐν ἀγρῷ·&nbsp;&nbsp; καὶ ὡς ἐρχόμενος ἤγγισεν τῇ οἰκίᾳ, ἤκουσεν συμφωνίας καὶ χορῶν,</span>
<span class="ver"><b>26</b></span> <span class="text">καὶ προσκαλεσάμενος ἕνα τῶν παίδων ἐπυνθάνετο τί ἂν εἴη ταῦτα.&nbsp;&nbsp;</span>
<span class="ver"><b>27</b></span> <span class="text">ὁ δὲ εἶπεν αὐτῷ ὅτι ὁ ἀδελφός σου ἥκει, καὶ ἔθυσεν ὁ πατήρ σου τὸν μόσχον τὸν σιτευτόν, ὅτι ὑγιαίνοντα αὐτὸν ἀπέλαβεν.&nbsp;&nbsp;</span>
<span class="ver"><b>28</b></span> <span class="text">ὠργίσθη δὲ καὶ οὐκ ἤθελεν εἰσελθεῖν, ὁ δὲ πατὴρ αὐτοῦ ἐξελθὼν παρεκάλει αὐτόν.&nbsp;&nbsp;</span>
<span class="ver"><b>29</b></span> <span class="text">ὁ δὲ ἀποκριθεὶς εἶπεν τῷ πατρὶ αὐτοῦ·&nbsp;&nbsp; ἰδοὺ τοσαῦτα ἔτη δουλεύω σοι καὶ οὐδέποτε ἐντολήν σου παρῆλθον, καὶ ἐμοὶ οὐδέποτε ἔδωκας ἔριφον ἵνα μετὰ τῶν φίλων μου εὐφρανθῶ·&nbsp;&nbsp;</span>
<span class="ver"><b>30</b></span> <span class="text">ὅτε δὲ ὁ υἱός σου οὗτος ὁ καταφαγών σου τὸν βίον μετὰ πορνῶν ἦλθεν, ἔθυσας αὐτῷ τὸν σιτευτὸν μόσχον.&nbsp;&nbsp;</span>
<span class="ver"><b>31</b></span> <span class="text">ὁ δὲ εἶπεν αὐτῷ·&nbsp;&nbsp; τέκνον, σὺ πάντοτε μετ᾽ ἐμοῦ εἶ, καὶ πάντα τὰ ἐμὰ σά ἐστιν·&nbsp;&nbsp;</span>
<span class="ver"><b>32</b></span> <span class="text">εὐφρανθῆναι δὲ καὶ χαρῆναι ἔδει, ὅτι ὁ ἀδελφός σου οὗτος νεκρὸς ἦν καὶ ἔζησεν, καὶ ἀπολωλὼς καὶ εὑρέθη.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;16</div>
<span class="ver"><b>1</b></span> <span class="text">Ἔλεγεν δὲ καὶ πρὸς τοὺς μαθητάς·&nbsp;&nbsp; ἄνθρωπός τις ἦν πλούσιος ὃς εἶχεν οἰκονόμον, καὶ οὗτος διεβλήθη αὐτῷ ὡς διασκορπίζων τὰ ὑπάρχοντα αὐτοῦ.&nbsp;&nbsp;</span>
<span class="ver"><b>2</b></span> <span class="text">καὶ φωνήσας αὐτὸν εἶπεν αὐτῷ·&nbsp;&nbsp; τί τοῦτο ἀκούω περὶ σοῦ;&nbsp;&nbsp; ἀπόδος τὸν λόγον τῆς οἰκονομίας σου, οὐ γὰρ δύνῃ ἔτι οἰκονομεῖν.&nbsp;&nbsp;</span>
<span class="ver"><b>3</b></span> <span class="text">εἶπεν δὲ ἐν ἑαυτῷ ὁ οἰκονόμος·&nbsp;&nbsp; τί ποιήσω, ὅτι ὁ κύριός μου ἀφαιρεῖται τὴν οἰκονομίαν ἀπ᾽ ἐμοῦ;&nbsp;&nbsp; σκάπτειν οὐκ ἰσχύω, ἐπαιτεῖν αἰσχύνομαι.&nbsp;&nbsp;</span>
<span class="ver"><b>4</b></span> <span class="text">ἔγνων τί ποιήσω, ἵνα ὅταν μετασταθῶ ἐκ τῆς οἰκονομίας δέξωνταί με εἰς τοὺς οἴκους αὐτῶν.&nbsp;&nbsp;</span>
<span class="ver"><b>5</b></span> <span class="text">καὶ προσκαλεσάμενος ἕνα ἕκαστον τῶν χρεοφιλετῶν τοῦ κυρίου ἑαυτοῦ ἔλεγεν τῷ πρώτῳ·&nbsp;&nbsp; πόσον ὀφείλεις τῷ κυρίῳ μου;&nbsp;&nbsp;</span>
<span class="ver"><b>6</b></span> <span class="text">ὁ δὲ εἶπεν·&nbsp;&nbsp; ἑκατὸν βάτους ἐλαίου.&nbsp;&nbsp; ὁ δὲ εἶπεν αὐτῷ·&nbsp;&nbsp; δέξαι σου τὰ γράμματα καὶ καθίσας ταχέως γράψον πεντήκοντα.&nbsp;&nbsp;</span>
<span class="ver"><b>7</b></span> <span class="text">ἔπειτα ἑτέρῳ εἶπεν·&nbsp;&nbsp; σὺ δὲ πόσον ὀφείλεις;&nbsp;&nbsp; ὁ δὲ εἶπεν·&nbsp;&nbsp; ἑκατὸν κόρους σίτου.&nbsp;&nbsp; λέγει αὐτῷ·&nbsp;&nbsp; δέξαι σου τὰ γράμματα καὶ γράψον ὀγδοήκοντα.&nbsp;&nbsp;</span>
<span class="ver"><b>8</b></span> <span class="text">καὶ ἐπῄνεσεν ὁ κύριος τὸν οἰκονόμον τῆς ἀδικίας ὅτι φρονίμως ἐποίησεν·&nbsp;&nbsp; ὅτι οἱ υἱοὶ τοῦ αἰῶνος τούτου φρονιμώτεροι ὑπὲρ τοὺς υἱοὺς τοῦ φωτὸς εἰς τὴν γενεὰν τὴν ἑαυτῶν εἰσιν.&nbsp;&nbsp;</span>
<span class="ver"><b>9</b></span> <span class="text">Καὶ ἐγὼ ὑμῖν λέγω, ἑαυτοῖς ποιήσατε φίλους ἐκ τοῦ μαμωνᾶ τῆς ἀδικίας, ἵνα ὅταν ἐκλίπῃ δέξωνται ὑμᾶς εἰς τὰς αἰωνίους σκηνάς.&nbsp;&nbsp;</span>
<span class="ver"><b>10</b></span> <span class="text">Ὁ πιστὸς ἐν ἐλαχίστῳ καὶ ἐν πολλῷ πιστός ἐστιν, καὶ ὁ ἐν ἐλαχίστῳ ἄδικος καὶ ἐν πολλῷ ἄδικός ἐστιν.&nbsp;&nbsp;</span>
<span class="ver"><b>11</b></span> <span class="text">εἰ οὖν ἐν τῷ ἀδίκῳ μαμωνᾷ πιστοὶ οὐκ ἐγένεσθε, τὸ ἀληθινὸν τίς ὑμῖν πιστεύσει;&nbsp;&nbsp;</span>
<span class="ver"><b>12</b></span> <span class="text">καὶ εἰ ἐν τῷ ἀλλοτρίῳ πιστοὶ οὐκ ἐγένεσθε, τὸ ὑμέτερον τίς ὑμῖν δώσει;&nbsp;&nbsp;</span>
<span class="ver"><b>13</b></span> <span class="text">Οὐδεὶς οἰκέτης δύναται δυσὶν κυρίοις δουλεύειν·&nbsp;&nbsp; ἢ γὰρ τὸν ἕνα μισήσει καὶ τὸν ἕτερον ἀγαπήσει, ἢ ἑνὸς ἀνθέξεται καὶ τοῦ ἑτέρου καταφρονήσει.&nbsp;&nbsp; οὐ δύνασθε θεῷ δουλεύειν καὶ μαμωνᾷ.&nbsp;&nbsp;</span>
<span class="ver"><b>14</b></span> <span class="text">Ἤκουον δὲ ταῦτα πάντα οἱ Φαρισαῖοι φιλάργυροι ὑπάρχοντες καὶ ἐξεμυκτήριζον αὐτόν.&nbsp;&nbsp;</span>
<span class="ver"><b>15</b></span> <span class="text">καὶ εἶπεν αὐτοῖς·&nbsp;&nbsp; ὑμεῖς ἐστε οἱ δικαιοῦντες ἑαυτοὺς ἐνώπιον τῶν ἀνθρώπων, ὁ δὲ θεὸς γινώσκει τὰς καρδίας ὑμῶν·&nbsp;&nbsp; ὅτι τὸ ἐν ἀνθρώποις ὑψηλὸν βδέλυγμα ἐνώπιον τοῦ θεοῦ.&nbsp;&nbsp;</span>
<span class="ver"><b>16</b></span> <span class="text">Ὁ νόμος καὶ οἱ προφῆται μέχρι Ἰωάννου·&nbsp;&nbsp; ἀπὸ τότε ἡ βασιλεία τοῦ θεοῦ εὐαγγελίζεται καὶ πᾶς εἰς αὐτὴν βιάζεται.&nbsp;&nbsp;</span>
<span class="ver"><b>17</b></span> <span class="text">εὐκοπώτερον δέ ἐστιν τὸν οὐρανὸν καὶ τὴν γῆν παρελθεῖν ἢ τοῦ νόμου μίαν κεραίαν πεσεῖν.&nbsp;&nbsp;</span>
<span class="ver"><b>18</b></span> <span class="text">Πᾶς ὁ ἀπολύων τὴν γυναῖκα αὐτοῦ καὶ γαμῶν ἑτέραν μοιχεύει, καὶ ὁ ἀπολελυμένην ἀπὸ ἀνδρὸς γαμῶν μοιχεύει.&nbsp;&nbsp;</span>
<span class="ver"><b>19</b></span> <span class="text">Ἄνθρωπος δέ τις ἦν πλούσιος, καὶ ἐνεδιδύσκετο πορφύραν καὶ βύσσον εὐφραινόμενος καθ᾽ ἡμέραν λαμπρῶς.&nbsp;&nbsp;</span>
<span class="ver"><b>20</b></span> <span class="text">πτωχὸς δέ τις ὀνόματι Λάζαρος ἐβέβλητο πρὸς τὸν πυλῶνα αὐτοῦ εἱλκωμένος</span>
<span class="ver"><b>21</b></span> <span class="text">καὶ ἐπιθυμῶν χορτασθῆναι ἀπὸ τῶν πιπτόντων ἀπὸ τῆς τραπέζης τοῦ πλουσίου·&nbsp;&nbsp; ἀλλὰ καὶ οἱ κύνες ἐρχόμενοι ἐπέλειχον τὰ ἕλκη αὐτοῦ.&nbsp;&nbsp;</span>
<span class="ver"><b>22</b></span> <span class="text">ἐγένετο δὲ ἀποθανεῖν τὸν πτωχὸν καὶ ἀπενεχθῆναι αὐτὸν ὑπὸ τῶν ἀγγέλων εἰς τὸν κόλπον Ἀβραάμ·&nbsp;&nbsp; ἀπέθανεν δὲ καὶ ὁ πλούσιος καὶ ἐτάφη.&nbsp;&nbsp;</span>
<span class="ver"><b>23</b></span> <span class="text">καὶ ἐν τῷ ᾅδῃ ἐπάρας τοὺς ὀφθαλμοὺς αὐτοῦ, ὑπάρχων ἐν βασάνοις, ὁρᾷ Ἀβραὰμ ἀπὸ μακρόθεν καὶ Λάζαρον ἐν τοῖς κόλποις αὐτοῦ.&nbsp;&nbsp;</span>
<span class="ver"><b>24</b></span> <span class="text">καὶ αὐτὸς φωνήσας εἶπεν·&nbsp;&nbsp; πάτερ Ἀβραάμ, ἐλέησόν με καὶ πέμψον Λάζαρον ἵνα βάψῃ τὸ ἄκρον τοῦ δακτύλου αὐτοῦ ὕδατος καὶ καταψύξῃ τὴν γλῶσσάν μου, ὅτι ὀδυνῶμαι ἐν τῇ φλογὶ ταύτῃ.&nbsp;&nbsp;</span>
<span class="ver"><b>25</b></span> <span class="text">εἶπεν δὲ Ἀβραάμ·&nbsp;&nbsp; τέκνον, μνήσθητι ὅτι ἀπέλαβες τὰ ἀγαθά σου ἐν τῇ ζωῇ σου, καὶ Λάζαρος ὁμοίως τὰ κακά·&nbsp;&nbsp; νῦν δὲ ὧδε παρακαλεῖται, σὺ δὲ ὀδυνᾶσαι.&nbsp;&nbsp;</span>
<span class="ver"><b>26</b></span> <span class="text">καὶ ἐν πᾶσιν τούτοις μεταξὺ ἡμῶν καὶ ὑμῶν χάσμα μέγα ἐστήρικται, ὅπως οἱ θέλοντες διαβῆναι ἔνθεν πρὸς ὑμᾶς μὴ δύνωνται, μηδὲ ἐκεῖθεν πρὸς ἡμᾶς διαπερῶσιν.&nbsp;&nbsp;</span>
<span class="ver"><b>27</b></span> <span class="text">εἶπεν δέ·&nbsp;&nbsp; ἐρωτῶ οὖν σε πάτερ, ἵνα πέμψῃς αὐτὸν εἰς τὸν οἶκον τοῦ πατρός μου,</span>
<span class="ver"><b>28</b></span> <span class="text">ἔχω γὰρ πέντε ἀδελφούς, ὅπως διαμαρτύρηται αὐτοῖς, ἵνα μὴ καὶ αὐτοὶ ἔλθωσιν εἰς τὸν τόπον τοῦτον τῆς βασάνου.&nbsp;&nbsp;</span>
<span class="ver"><b>29</b></span> <span class="text">λέγει δὲ Ἀβραάμ·&nbsp;&nbsp; ἔχουσιν Μωϋσέα καὶ τοὺς προφήτας·&nbsp;&nbsp; ἀκουσάτωσαν αὐτῶν.&nbsp;&nbsp;</span>
<span class="ver"><b>30</b></span> <span class="text">ὁ δὲ εἶπεν·&nbsp;&nbsp; οὐχί, πάτερ Ἀβραάμ, ἀλλ᾽ ἐάν τις ἀπὸ νεκρῶν πορευθῇ πρὸς αὐτοὺς μετανοήσουσιν.&nbsp;&nbsp;</span>
<span class="ver"><b>31</b></span> <span class="text">εἶπεν δὲ αὐτῷ·&nbsp;&nbsp; εἰ Μωϋσέως καὶ τῶν προφητῶν οὐκ ἀκούουσιν, οὐδ᾽ ἐάν τις ἐκ νεκρῶν ἀναστῇ πεισθήσονται.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;17</div>
<span class="ver"><b>1</b></span> <span class="text">Εἶπεν δὲ πρὸς τοὺς μαθητὰς αὐτοῦ·&nbsp;&nbsp; ἀνένδεκτόν ἐστιν τοῦ τὰ σκάνδαλα μὴ ἐλθεῖν, πλὴν οὐαὶ δι᾽ οὗ ἔρχεται·&nbsp;&nbsp;</span>
<span class="ver"><b>2</b></span> <span class="text">λυσιτελεῖ αὐτῷ εἰ λίθος μυλικὸς περίκειται περὶ τὸν τράχηλον αὐτοῦ καὶ ἔρριπται εἰς τὴν θάλασσαν ἢ ἵνα σκανδαλίσῃ τῶν μικρῶν τούτων ἕνα.&nbsp;&nbsp;</span>
<span class="ver"><b>3</b></span> <span class="text">προσέχετε ἑαυτοῖς.&nbsp;&nbsp; Ἐὰν ἁμάρτῃ ὁ ἀδελφός σου ἐπιτίμησον αὐτῷ, καὶ ἐὰν μετανοήσῃ ἄφες αὐτῷ.&nbsp;&nbsp;</span>
<span class="ver"><b>4</b></span> <span class="text">καὶ ἐὰν ἑπτάκις τῆς ἡμέρας ἁμαρτήσῃ εἰς σὲ καὶ ἑπτάκις ἐπιστρέψῃ πρὸς σὲ λέγων·&nbsp;&nbsp; μετανοῶ, ἀφήσεις αὐτῷ.&nbsp;&nbsp;</span>
<span class="ver"><b>5</b></span> <span class="text">Καὶ εἶπαν οἱ ἀπόστολοι τῷ κυρίῳ·&nbsp;&nbsp; πρόσθες ἡμῖν πίστιν.&nbsp;&nbsp;</span>
<span class="ver"><b>6</b></span> <span class="text">εἶπεν δὲ ὁ κύριος·&nbsp;&nbsp; εἰ ἔχετε πίστιν ὡς κόκκον σινάπεως, ἐλέγετε ἂν τῇ συκαμίνῳ ταύτῃ·&nbsp;&nbsp; ἐκριζώθητι καὶ φυτεύθητι ἐν τῇ θαλάσσῃ·&nbsp;&nbsp; καὶ ὑπήκουσεν ἂν ὑμῖν.&nbsp;&nbsp;</span>
<span class="ver"><b>7</b></span> <span class="text">Τίς δὲ ἐξ ὑμῶν δοῦλον ἔχων ἀροτριῶντα ἢ ποιμαίνοντα, ὃς εἰσελθόντι ἐκ τοῦ ἀγροῦ ἐρεῖ αὐτῷ·&nbsp;&nbsp; εὐθέως παρελθὼν ἀνάπεσε,</span>
<span class="ver"><b>8</b></span> <span class="text">ἀλλ᾽ οὐχὶ ἐρεῖ αὐτῷ·&nbsp;&nbsp; ἑτοίμασον τί δειπνήσω καὶ περιζωσάμενος διακόνει μοι ἕως φάγω καὶ πίω, καὶ μετὰ ταῦτα φάγεσαι καὶ πίεσαι σύ;&nbsp;&nbsp;</span>
<span class="ver"><b>9</b></span> <span class="text">μὴ ἔχει χάριν τῷ δούλῳ ὅτι ἐποίησεν τὰ διαταχθέντα;&nbsp;&nbsp;</span>
<span class="ver"><b>10</b></span> <span class="text">οὕτως καὶ ὑμεῖς, ὅταν ποιήσητε πάντα τὰ διαταχθέντα ὑμῖν, λέγετε ὅτι δοῦλοι ἀχρεῖοί ἐσμεν, ὃ ὠφείλομεν ποιῆσαι πεποιήκαμεν.&nbsp;&nbsp;</span>
<span class="ver"><b>11</b></span> <span class="text">Καὶ ἐγένετο ἐν τῷ πορεύεσθαι εἰς Ἰερουσαλὴμ καὶ αὐτὸς διήρχετο διὰ μέσον Σαμαρείας καὶ Γαλιλαίας.&nbsp;&nbsp;</span>
<span class="ver"><b>12</b></span> <span class="text">Καὶ εἰσερχομένου αὐτοῦ εἴς τινα κώμην ἀπήντησαν δέκα λεπροὶ ἄνδρες, οἳ ἔστησαν πόρρωθεν</span>
<span class="ver"><b>13</b></span> <span class="text">καὶ αὐτοὶ ἦραν φωνὴν λέγοντες·&nbsp;&nbsp; Ἰησοῦ ἐπιστάτα, ἐλέησον ἡμᾶς.&nbsp;&nbsp;</span>
<span class="ver"><b>14</b></span> <span class="text">καὶ ἰδὼν εἶπεν αὐτοῖς·&nbsp;&nbsp; πορευθέντες ἐπιδείξατε ἑαυτοὺς τοῖς ἱερεῦσιν.&nbsp;&nbsp; καὶ ἐγένετο ἐν τῷ ὑπάγειν αὐτοὺς ἐκαθαρίσθησαν.&nbsp;&nbsp;</span>
<span class="ver"><b>15</b></span> <span class="text">Εἷς δὲ ἐξ αὐτῶν, ἰδὼν ὅτι ἰάθη, ὑπέστρεψεν μετὰ φωνῆς μεγάλης δοξάζων τὸν θεόν,</span>
<span class="ver"><b>16</b></span> <span class="text">καὶ ἔπεσεν ἐπὶ πρόσωπον παρὰ τοὺς πόδας αὐτοῦ εὐχαριστῶν αὐτῷ·&nbsp;&nbsp; καὶ αὐτὸς ἦν Σαμαρείτης.&nbsp;&nbsp;</span>
<span class="ver"><b>17</b></span> <span class="text">ἀποκριθεὶς δὲ ὁ Ἰησοῦς εἶπεν·&nbsp;&nbsp; οὐχὶ οἱ δέκα ἐκαθαρίσθησαν;&nbsp;&nbsp; οἱ δὲ ἐννέα ποῦ;&nbsp;&nbsp;</span>
<span class="ver"><b>18</b></span> <span class="text">οὐχ εὑρέθησαν ὑποστρέψαντες δοῦναι δόξαν τῷ θεῷ εἰ μὴ ὁ ἀλλογενὴς οὗτος;&nbsp;&nbsp;</span>
<span class="ver"><b>19</b></span> <span class="text">καὶ εἶπεν αὐτῷ·&nbsp;&nbsp; ἀναστὰς πορεύου·&nbsp;&nbsp; ἡ πίστις σου σέσωκέν σε.&nbsp;&nbsp;</span>
<span class="ver"><b>20</b></span> <span class="text">Ἐπερωτηθεὶς δὲ ὑπὸ τῶν Φαρισαίων πότε ἔρχεται ἡ βασιλεία τοῦ θεοῦ ἀπεκρίθη αὐτοῖς καὶ εἶπεν·&nbsp;&nbsp; οὐκ ἔρχεται ἡ βασιλεία τοῦ θεοῦ μετὰ παρατηρήσεως,</span>
<span class="ver"><b>21</b></span> <span class="text">οὐδὲ ἐροῦσιν·&nbsp;&nbsp; ἰδοὺ ὧδε ἤ·&nbsp;&nbsp; ἐκεῖ, ἰδοὺ γὰρ ἡ βασιλεία τοῦ θεοῦ ἐντὸς ὑμῶν ἐστιν.&nbsp;&nbsp;</span>
<span class="ver"><b>22</b></span> <span class="text">Εἶπεν δὲ πρὸς τοὺς μαθητάς·&nbsp;&nbsp; ἐλεύσονται ἡμέραι ὅτε ἐπιθυμήσετε μίαν τῶν ἡμερῶν τοῦ υἱοῦ τοῦ ἀνθρώπου ἰδεῖν καὶ οὐκ ὄψεσθε.&nbsp;&nbsp;</span>
<span class="ver"><b>23</b></span> <span class="text">καὶ ἐροῦσιν ὑμῖν·&nbsp;&nbsp; ἰδοὺ ἐκεῖ, ἤ·&nbsp;&nbsp; ἰδοὺ ὧδε·&nbsp;&nbsp; μὴ ἀπέλθητε μηδὲ διώξητε.&nbsp;&nbsp;</span>
<span class="ver"><b>24</b></span> <span class="text">ὥσπερ γὰρ ἡ ἀστραπὴ ἀστράπτουσα ἐκ τῆς ὑπὸ τὸν οὐρανὸν εἰς τὴν ὑπ᾽ οὐρανὸν λάμπει, οὕτως ἔσται ὁ υἱὸς τοῦ ἀνθρώπου.&nbsp;&nbsp;</span>
<span class="ver"><b>25</b></span> <span class="text">πρῶτον δὲ δεῖ αὐτὸν πολλὰ παθεῖν καὶ ἀποδοκιμασθῆναι ἀπὸ τῆς γενεᾶς ταύτης.&nbsp;&nbsp;</span>
<span class="ver"><b>26</b></span> <span class="text">καὶ καθὼς ἐγένετο ἐν ταῖς ἡμέραις Νῶε, οὕτως ἔσται καὶ ἐν ταῖς ἡμέραις τοῦ υἱοῦ τοῦ ἀνθρώπου·&nbsp;&nbsp;</span>
<span class="ver"><b>27</b></span> <span class="text">ἤσθιον, ἔπινον, ἐγάμουν, ἐγαμίζοντο, ἄχρι ἧς ἡμέρας εἰσῆλθεν Νῶε εἰς τὴν κιβωτὸν καὶ ἦλθεν ὁ κατακλυσμὸς καὶ ἀπώλεσεν πάντας.&nbsp;&nbsp;</span>
<span class="ver"><b>28</b></span> <span class="text">Ὁμοίως καθὼς ἐγένετο ἐν ταῖς ἡμέραις Λώτ·&nbsp;&nbsp; ἤσθιον, ἔπινον, ἠγόραζον, ἐπώλουν, ἐφύτευον, ᾠκοδόμουν·&nbsp;&nbsp;</span>
<span class="ver"><b>29</b></span> <span class="text">ᾗ δὲ ἡμέρᾳ ἐξῆλθεν Λὼτ ἀπὸ Σοδόμων, ἔβρεξεν πῦρ καὶ θεῖον ἀπ᾽ οὐρανοῦ καὶ ἀπώλεσεν πάντας.&nbsp;&nbsp;</span>
<span class="ver"><b>30</b></span> <span class="text">κατὰ ταὐτὰ ἔσται ᾗ ἡμέρᾳ ὁ υἱὸς τοῦ ἀνθρώπου ἀποκαλύπτεται.&nbsp;&nbsp;</span>
<span class="ver"><b>31</b></span> <span class="text">ἐν ἐκείνῃ τῇ ἡμέρᾳ ὃς ἔσται ἐπὶ τοῦ δώματος καὶ τὰ σκεύη αὐτοῦ ἐν τῇ οἰκίᾳ, μὴ καταβάτω ἆραι αὐτά, καὶ ὁ ἐν ἀγρῷ ὁμοίως μὴ ἐπιστρεψάτω εἰς τὰ ὀπίσω.&nbsp;&nbsp;</span>
<span class="ver"><b>32</b></span> <span class="text">μνημονεύετε τῆς γυναικὸς Λώτ.&nbsp;&nbsp;</span>
<span class="ver"><b>33</b></span> <span class="text">ὃς ἐὰν ζητήσῃ τὴν ψυχὴν αὐτοῦ περιποιήσασθαι ἀπολέσει αὐτήν, ὃς δ᾽ ἂν ἀπολέσῃ ζῳογονήσει αὐτήν.&nbsp;&nbsp;</span>
<span class="ver"><b>34</b></span> <span class="text">λέγω ὑμῖν, ταύτῃ τῇ νυκτὶ ἔσονται δύο ἐπὶ κλίνης μιᾶς, ὁ εἷς παραλημφθήσεται καὶ ὁ ἕτερος ἀφεθήσεται·&nbsp;&nbsp;</span>
<span class="ver"><b>35</b></span> <span class="text">ἔσονται δύο ἀλήθουσαι ἐπὶ τὸ αὐτό, ἡ μία παραλημφθήσεται, ἡ δὲ ἑτέρα ἀφεθήσεται.&nbsp;&nbsp;</span>
<span class="ver"><b>36</b></span> <span class="text"></span>
<span class="ver"><b>37</b></span> <span class="text">καὶ ἀποκριθέντες λέγουσιν αὐτῷ·&nbsp;&nbsp; ποῦ, κύριε;&nbsp;&nbsp; ὁ δὲ εἶπεν αὐτοῖς·&nbsp;&nbsp; ὅπου τὸ σῶμα, ἐκεῖ καὶ οἱ ἀετοὶ ἐπισυναχθήσονται.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;18</div>
<span class="ver"><b>1</b></span> <span class="text">Ἔλεγεν δὲ παραβολὴν αὐτοῖς πρὸς τὸ δεῖν πάντοτε προσεύχεσθαι αὐτοὺς καὶ μὴ ἐνκακεῖν,</span>
<span class="ver"><b>2</b></span> <span class="text">λέγων·&nbsp;&nbsp; κριτής τις ἦν ἔν τινι πόλει τὸν θεὸν μὴ φοβούμενος καὶ ἄνθρωπον μὴ ἐντρεπόμενος.&nbsp;&nbsp;</span>
<span class="ver"><b>3</b></span> <span class="text">χήρα δὲ ἦν ἐν τῇ πόλει ἐκείνῃ καὶ ἤρχετο πρὸς αὐτὸν λέγουσα·&nbsp;&nbsp; ἐκδίκησόν με ἀπὸ τοῦ ἀντιδίκου μου.&nbsp;&nbsp;</span>
<span class="ver"><b>4</b></span> <span class="text">καὶ οὐκ ἤθελεν ἐπὶ χρόνον.&nbsp;&nbsp; μετὰ ταῦτα δὲ εἶπεν ἐν ἑαυτῷ·&nbsp;&nbsp; εἰ καὶ τὸν θεὸν οὐ φοβοῦμαι οὐδὲ ἄνθρωπον ἐντρέπομαι,</span>
<span class="ver"><b>5</b></span> <span class="text">διά γε τὸ παρέχειν μοι κόπον τὴν χήραν ταύτην ἐκδικήσω αὐτήν, ἵνα μὴ εἰς τέλος ἐρχομένη ὑπωπιάζῃ με.&nbsp;&nbsp;</span>
<span class="ver"><b>6</b></span> <span class="text">Εἶπεν δὲ ὁ κύριος·&nbsp;&nbsp; ἀκούσατε τί ὁ κριτὴς τῆς ἀδικίας λέγει·&nbsp;&nbsp;</span>
<span class="ver"><b>7</b></span> <span class="text">ὁ δὲ θεὸς οὐ μὴ ποιήσῃ τὴν ἐκδίκησιν τῶν ἐκλεκτῶν αὐτοῦ τῶν βοώντων αὐτῷ ἡμέρας καὶ νυκτός, καὶ μακροθυμεῖ ἐπ᾽ αὐτοῖς;&nbsp;&nbsp;</span>
<span class="ver"><b>8</b></span> <span class="text">λέγω ὑμῖν ὅτι ποιήσει τὴν ἐκδίκησιν αὐτῶν ἐν τάχει.&nbsp;&nbsp; πλὴν ὁ υἱὸς τοῦ ἀνθρώπου ἐλθὼν ἆρα εὑρήσει τὴν πίστιν ἐπὶ τῆς γῆς;&nbsp;&nbsp;</span>
<span class="ver"><b>9</b></span> <span class="text">Εἶπεν δὲ καὶ πρός τινας τοὺς πεποιθότας ἐφ᾽ ἑαυτοῖς ὅτι εἰσὶν δίκαιοι καὶ ἐξουθενοῦντας τοὺς λοιποὺς τὴν παραβολὴν ταύτην·&nbsp;&nbsp;</span>
<span class="ver"><b>10</b></span> <span class="text">Ἄνθρωποι δύο ἀνέβησαν εἰς τὸ ἱερὸν προσεύξασθαι, ὁ εἷς Φαρισαῖος καὶ ὁ ἕτερος τελώνης.&nbsp;&nbsp;</span>
<span class="ver"><b>11</b></span> <span class="text">ὁ Φαρισαῖος σταθεὶς ταῦτα πρὸς ἑαυτὸν προσηύχετο·&nbsp;&nbsp; ὁ θεός, εὐχαριστῶ σοι ὅτι οὐκ εἰμὶ ὥσπερ οἱ λοιποὶ τῶν ἀνθρώπων, ἅρπαγες, ἄδικοι, μοιχοί, ἢ καὶ ὡς οὗτος ὁ τελώνης·&nbsp;&nbsp;</span>
<span class="ver"><b>12</b></span> <span class="text">νηστεύω δὶς τοῦ σαββάτου, ἀποδεκατεύω πάντα ὅσα κτῶμαι.&nbsp;&nbsp;</span>
<span class="ver"><b>13</b></span> <span class="text">ὁ δὲ τελώνης μακρόθεν ἑστὼς οὐκ ἤθελεν οὐδὲ τοὺς ὀφθαλμοὺς ἐπᾶραι εἰς τὸν οὐρανόν, ἀλλ᾽ ἔτυπτεν τὸ στῆθος αὐτοῦ λέγων·&nbsp;&nbsp; ὁ θεός, ἱλάσθητί μοι τῷ ἁμαρτωλῷ.&nbsp;&nbsp;</span>
<span class="ver"><b>14</b></span> <span class="text">λέγω ὑμῖν, κατέβη οὗτος δεδικαιωμένος εἰς τὸν οἶκον αὐτοῦ παρ᾽ ἐκεῖνον·&nbsp;&nbsp; ὅτι πᾶς ὁ ὑψῶν ἑαυτὸν ταπεινωθήσεται, ὁ δὲ ταπεινῶν ἑαυτὸν ὑψωθήσεται.&nbsp;&nbsp;</span>
<span class="ver"><b>15</b></span> <span class="text">Προσέφερον δὲ αὐτῷ καὶ τὰ βρέφη ἵνα αὐτῶν ἅπτηται·&nbsp;&nbsp; ἰδόντες δὲ οἱ μαθηταὶ ἐπετίμων αὐτοῖς.&nbsp;&nbsp;</span>
<span class="ver"><b>16</b></span> <span class="text">ὁ δὲ Ἰησοῦς προσεκαλέσατο αὐτὰ λέγων·&nbsp;&nbsp; ἄφετε τὰ παιδία ἔρχεσθαι πρός με καὶ μὴ κωλύετε αὐτά, τῶν γὰρ τοιούτων ἐστὶν ἡ βασιλεία τοῦ θεοῦ.&nbsp;&nbsp;</span>
<span class="ver"><b>17</b></span> <span class="text">ἀμὴν λέγω ὑμῖν, ὃς ἂν μὴ δέξηται τὴν βασιλείαν τοῦ θεοῦ ὡς παιδίον, οὐ μὴ εἰσέλθῃ εἰς αὐτήν.&nbsp;&nbsp;</span>
<span class="ver"><b>18</b></span> <span class="text">Καὶ ἐπηρώτησέν τις αὐτὸν ἄρχων λέγων·&nbsp;&nbsp; διδάσκαλε ἀγαθέ, τί ποιήσας ζωὴν αἰώνιον κληρονομήσω;&nbsp;&nbsp;</span>
<span class="ver"><b>19</b></span> <span class="text">εἶπεν δὲ αὐτῷ ὁ Ἰησοῦς·&nbsp;&nbsp; τί με λέγεις ἀγαθόν;&nbsp;&nbsp; οὐδεὶς ἀγαθὸς εἰ μὴ εἷς ὁ θεός.&nbsp;&nbsp;</span>
<span class="ver"><b>20</b></span> <span class="text">τὰς ἐντολὰς οἶδας·&nbsp;&nbsp; μὴ μοιχεύσῃς, μὴ φονεύσῃς, μὴ κλέψῃς, μὴ ψευδομαρτυρήσῃς, τίμα τὸν πατέρα σου καὶ τὴν μητέρα.&nbsp;&nbsp;</span>
<span class="ver"><b>21</b></span> <span class="text">ὁ δὲ εἶπεν·&nbsp;&nbsp; ταῦτα πάντα ἐφύλαξα ἐκ νεότητος μου.&nbsp;&nbsp;</span>
<span class="ver"><b>22</b></span> <span class="text">ἀκούσας δὲ ὁ Ἰησοῦς εἶπεν αὐτῷ·&nbsp;&nbsp; ἔτι ἕν σοι λείπει·&nbsp;&nbsp; πάντα ὅσα ἔχεις πώλησον καὶ διάδος πτωχοῖς, καὶ ἕξεις θησαυρὸν ἐν οὐρανοῖς, καὶ δεῦρο ἀκολούθει μοι.&nbsp;&nbsp;</span>
<span class="ver"><b>23</b></span> <span class="text">ὁ δὲ ἀκούσας ταῦτα περίλυπος ἐγενήθη·&nbsp;&nbsp; ἦν γὰρ πλούσιος σφόδρα.&nbsp;&nbsp;</span>
<span class="ver"><b>24</b></span> <span class="text">Ἰδὼν δὲ αὐτὸν ὁ Ἰησοῦς εἶπεν·&nbsp;&nbsp; πῶς δυσκόλως οἱ τὰ χρήματα ἔχοντες εἰς τὴν βασιλείαν τοῦ θεοῦ εἰσπορεύονται·&nbsp;&nbsp;</span>
<span class="ver"><b>25</b></span> <span class="text">εὐκοπώτερον γάρ ἐστιν κάμηλον διὰ τρήματος βελόνης εἰσελθεῖν ἢ πλούσιον εἰς τὴν βασιλείαν τοῦ θεοῦ εἰσελθεῖν.&nbsp;&nbsp;</span>
<span class="ver"><b>26</b></span> <span class="text">εἶπον δὲ οἱ ἀκούσαντες·&nbsp;&nbsp; καὶ τίς δύναται σωθῆναι;&nbsp;&nbsp;</span>
<span class="ver"><b>27</b></span> <span class="text">ὁ δὲ εἶπεν·&nbsp;&nbsp; τὰ ἀδύνατα παρὰ ἀνθρώποις δυνατὰ παρὰ τῷ θεῷ ἐστιν.&nbsp;&nbsp;</span>
<span class="ver"><b>28</b></span> <span class="text">Εἶπεν δὲ ὁ Πέτρος·&nbsp;&nbsp; ἰδοὺ ἡμεῖς ἀφέντες τὰ ἴδια ἠκολουθήσαμέν σοι.&nbsp;&nbsp;</span>
<span class="ver"><b>29</b></span> <span class="text">ὁ δὲ εἶπεν αὐτοῖς·&nbsp;&nbsp; ἀμὴν λέγω ὑμῖν ὅτι οὐδείς ἐστιν ὃς ἀφῆκεν οἰκίαν ἢ γυναῖκα ἢ ἀδελφοὺς ἢ γονεῖς ἢ τέκνα εἵνεκεν τῆς βασιλείας τοῦ θεοῦ,</span>
<span class="ver"><b>30</b></span> <span class="text">ὃς οὐχὶ μὴ ἀπολάβῃ πολλαπλασίονα ἐν τῷ καιρῷ τούτῳ καὶ ἐν τῷ αἰῶνι τῷ ἐρχομένῳ ζωὴν αἰώνιον.&nbsp;&nbsp;</span>
<span class="ver"><b>31</b></span> <span class="text">Παραλαβὼν δὲ τοὺς δώδεκα εἶπεν πρὸς αὐτούς·&nbsp;&nbsp; ἰδοὺ ἀναβαίνομεν εἰς Ἰερουσαλήμ, καὶ τελεσθήσεται πάντα τὰ γεγραμμένα διὰ τῶν προφητῶν τῷ υἱῷ τοῦ ἀνθρώπου·&nbsp;&nbsp;</span>
<span class="ver"><b>32</b></span> <span class="text">παραδοθήσεται γὰρ τοῖς ἔθνεσιν καὶ ἐμπαιχθήσεται καὶ ὑβρισθήσεται καὶ ἐμπτυσθήσεται</span>
<span class="ver"><b>33</b></span> <span class="text">καὶ μαστιγώσαντες ἀποκτενοῦσιν αὐτόν, καὶ τῇ ἡμέρᾳ τῇ τρίτῃ ἀναστήσεται.&nbsp;&nbsp;</span>
<span class="ver"><b>34</b></span> <span class="text">καὶ αὐτοὶ οὐδὲν τούτων συνῆκαν καὶ ἦν τὸ ῥῆμα τοῦτο κεκρυμμένον ἀπ᾽ αὐτῶν καὶ οὐκ ἐγίνωσκον τὰ λεγόμενα.&nbsp;&nbsp;</span>
<span class="ver"><b>35</b></span> <span class="text">Ἐγένετο δὲ ἐν τῷ ἐγγίζειν αὐτὸν εἰς Ἰερειχὼ τυφλός τις ἐκάθητο παρὰ τὴν ὁδὸν ἐπαιτῶν.&nbsp;&nbsp;</span>
<span class="ver"><b>36</b></span> <span class="text">ἀκούσας δὲ ὄχλου διαπορευομένου ἐπυνθάνετο τί εἴη τοῦτο.&nbsp;&nbsp;</span>
<span class="ver"><b>37</b></span> <span class="text">ἀπήγγειλαν δὲ αὐτῷ ὅτι Ἰησοῦς ὁ Ναζωραῖος παρέρχεται.&nbsp;&nbsp;</span>
<span class="ver"><b>38</b></span> <span class="text">καὶ ἐβόησεν λέγων·&nbsp;&nbsp; Ἰησοῦ υἱὲ Δαυίδ, ἐλέησόν με.&nbsp;&nbsp;</span>
<span class="ver"><b>39</b></span> <span class="text">καὶ οἱ προάγοντες ἐπετίμων αὐτῷ ἵνα σιγήσῃ, αὐτὸς δὲ πολλῷ μᾶλλον ἔκραζεν·&nbsp;&nbsp; υἱὲ Δαυίδ, ἐλέησόν με.&nbsp;&nbsp;</span>
<span class="ver"><b>40</b></span> <span class="text">σταθεὶς δὲ ὁ Ἰησοῦς ἐκέλευσεν αὐτὸν ἀχθῆναι πρὸς αὐτόν.&nbsp;&nbsp; ἐγγίσαντος δὲ αὐτοῦ ἐπηρώτησεν αὐτόν·&nbsp;&nbsp;</span>
<span class="ver"><b>41</b></span> <span class="text">τί σοι θέλεις ποιήσω;&nbsp;&nbsp; ὁ δὲ εἶπεν·&nbsp;&nbsp; κύριε, ἵνα ἀναβλέψω.&nbsp;&nbsp;</span>
<span class="ver"><b>42</b></span> <span class="text">καὶ ὁ Ἰησοῦς εἶπεν αὐτῷ·&nbsp;&nbsp; ἀνάβλεψον·&nbsp;&nbsp; ἡ πίστις σου σέσωκέν σε.&nbsp;&nbsp;</span>
<span class="ver"><b>43</b></span> <span class="text">καὶ παραχρῆμα ἀνέβλεψεν καὶ ἠκολούθει αὐτῷ δοξάζων τὸν θεόν.&nbsp;&nbsp; καὶ πᾶς ὁ λαὸς ἰδὼν ἔδωκεν αἶνον τῷ θεῷ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;19</div>
<span class="ver"><b>1</b></span> <span class="text">Καὶ εἰσελθὼν διήρχετο τὴν Ἰερειχώ.&nbsp;&nbsp;</span>
<span class="ver"><b>2</b></span> <span class="text">Καὶ ἰδοὺ ἀνὴρ ὀνόματι καλούμενος Ζακχαῖος, καὶ αὐτὸς ἦν ἀρχιτελώνης καὶ αὐτὸς πλούσιος·&nbsp;&nbsp;</span>
<span class="ver"><b>3</b></span> <span class="text">καὶ ἐζήτει ἰδεῖν τὸν Ἰησοῦν τίς ἐστιν καὶ οὐκ ἠδύνατο ἀπὸ τοῦ ὄχλου, ὅτι τῇ ἡλικίᾳ μικρὸς ἦν.&nbsp;&nbsp;</span>
<span class="ver"><b>4</b></span> <span class="text">καὶ προδραμὼν εἰς τὸ ἔμπροσθεν ἀνέβη ἐπὶ συκομορέαν ἵνα ἴδῃ αὐτὸν ὅτι ἐκείνης ἤμελλεν διέρχεσθαι.&nbsp;&nbsp;</span>
<span class="ver"><b>5</b></span> <span class="text">καὶ ὡς ἦλθεν ἐπὶ τὸν τόπον, ἀναβλέψας ὁ Ἰησοῦς εἶπεν πρὸς αὐτόν·&nbsp;&nbsp; Ζακχαῖε, σπεύσας κατάβηθι, σήμερον γὰρ ἐν τῷ οἴκῳ σου δεῖ με μεῖναι.&nbsp;&nbsp;</span>
<span class="ver"><b>6</b></span> <span class="text">καὶ σπεύσας κατέβη καὶ ὑπεδέξατο αὐτὸν χαίρων.&nbsp;&nbsp;</span>
<span class="ver"><b>7</b></span> <span class="text">καὶ ἰδόντες πάντες διεγόγγυζον λέγοντες ὅτι παρὰ ἁμαρτωλῷ ἀνδρὶ εἰσῆλθεν καταλῦσαι.&nbsp;&nbsp;</span>
<span class="ver"><b>8</b></span> <span class="text">σταθεὶς δὲ Ζακχαῖος εἶπεν πρὸς τὸν κύριον·&nbsp;&nbsp; ἰδοὺ τὰ ἡμίσιά μου τῶν ὑπαρχόντων, κύριε, τοῖς πτωχοῖς δίδωμι, καὶ εἴ τινός τι ἐσυκοφάντησα ἀποδίδωμι τετραπλοῦν.&nbsp;&nbsp;</span>
<span class="ver"><b>9</b></span> <span class="text">εἶπεν δὲ πρὸς αὐτὸν ὁ Ἰησοῦς ὅτι σήμερον σωτηρία τῷ οἴκῳ τούτῳ ἐγένετο, καθότι καὶ αὐτὸς υἱὸς Ἀβραάμ ἐστιν·&nbsp;&nbsp;</span>
<span class="ver"><b>10</b></span> <span class="text">ἦλθεν γὰρ ὁ υἱὸς τοῦ ἀνθρώπου ζητῆσαι καὶ σῶσαι τὸ ἀπολωλός.&nbsp;&nbsp;</span>
<span class="ver"><b>11</b></span> <span class="text">Ἀκουόντων δὲ αὐτῶν ταῦτα προσθεὶς εἶπεν παραβολὴν διὰ τὸ ἐγγὺς εἶναι Ἰερουσαλὴμ αὐτὸν καὶ δοκεῖν αὐτοὺς ὅτι παραχρῆμα μέλλει ἡ βασιλεία τοῦ θεοῦ ἀναφαίνεσθαι.&nbsp;&nbsp;</span>
<span class="ver"><b>12</b></span> <span class="text">εἶπεν οὖν·&nbsp;&nbsp; ἄνθρωπός τις εὐγενὴς ἐπορεύθη εἰς χώραν μακρὰν λαβεῖν ἑαυτῷ βασιλείαν καὶ ὑποστρέψαι.&nbsp;&nbsp;</span>
<span class="ver"><b>13</b></span> <span class="text">καλέσας δὲ δέκα δούλους ἑαυτοῦ ἔδωκεν αὐτοῖς δέκα μνᾶς καὶ εἶπεν πρὸς αὐτούς·&nbsp;&nbsp; πραγματεύσασθε ἐν ᾧ ἔρχομαι.&nbsp;&nbsp;</span>
<span class="ver"><b>14</b></span> <span class="text">οἱ δὲ πολῖται αὐτοῦ ἐμίσουν αὐτὸν καὶ ἀπέστειλαν πρεσβείαν ὀπίσω αὐτοῦ λέγοντες·&nbsp;&nbsp; οὐ θέλομεν τοῦτον βασιλεῦσαι ἐφ᾽ ἡμᾶς.&nbsp;&nbsp;</span>
<span class="ver"><b>15</b></span> <span class="text">Καὶ ἐγένετο ἐν τῷ ἐπανελθεῖν αὐτὸν λαβόντα τὴν βασιλείαν καὶ εἶπεν φωνηθῆναι αὐτῷ τοὺς δούλους τούτους οἷς δεδώκει τὸ ἀργύριον, ἵνα γνοῖ τί διεπραγματεύσαντο.&nbsp;&nbsp;</span>
<span class="ver"><b>16</b></span> <span class="text">παρεγένετο δὲ ὁ πρῶτος λέγων·&nbsp;&nbsp; κύριε, ἡ μνᾶ σου δέκα προσηργάσατο μνᾶς.&nbsp;&nbsp;</span>
<span class="ver"><b>17</b></span> <span class="text">καὶ εἶπεν αὐτῷ·&nbsp;&nbsp; εὖ, ἀγαθὲ δοῦλε, ὅτι ἐν ἐλαχίστῳ πιστὸς ἐγένου, ἴσθι ἐξουσίαν ἔχων ἐπάνω δέκα πόλεων.&nbsp;&nbsp;</span>
<span class="ver"><b>18</b></span> <span class="text">καὶ ἦλθεν ὁ δεύτερος λέγων·&nbsp;&nbsp; ἡ μνᾶ σου, κύριε, ἐποίησεν πέντε μνᾶς.&nbsp;&nbsp;</span>
<span class="ver"><b>19</b></span> <span class="text">εἶπεν δὲ καὶ τούτῳ·&nbsp;&nbsp; καὶ σὺ ἐπάνω γίνου πέντε πόλεων.&nbsp;&nbsp;</span>
<span class="ver"><b>20</b></span> <span class="text">καὶ ὁ ἕτερος ἦλθεν λέγων·&nbsp;&nbsp; κύριε, ἰδοὺ ἡ μνᾶ σου ἣν εἶχον ἀποκειμένην ἐν σουδαρίῳ·&nbsp;&nbsp;</span>
<span class="ver"><b>21</b></span> <span class="text">ἐφοβούμην γάρ σε, ὅτι ἄνθρωπος αὐστηρὸς εἶ, αἴρεις ὃ οὐκ ἔθηκας καὶ θερίζεις ὃ οὐκ ἔσπειρας.&nbsp;&nbsp;</span>
<span class="ver"><b>22</b></span> <span class="text">λέγει αὐτῷ·&nbsp;&nbsp; ἐκ τοῦ στόματός σου κρινῶ σε, πονηρὲ δοῦλε.&nbsp;&nbsp; ᾔδεις ὅτι ἐγὼ ἄνθρωπος αὐστηρός εἰμι, αἴρων ὃ οὐκ ἔθηκα καὶ θερίζων ὃ οὐκ ἔσπειρα;&nbsp;&nbsp;</span>
<span class="ver"><b>23</b></span> <span class="text">καὶ διὰ τί οὐκ ἔδωκάς μου τὸ ἀργύριον ἐπὶ τράπεζαν;&nbsp;&nbsp; κἀγὼ ἐλθὼν σὺν τόκῳ ἂν αὐτὸ ἔπραξα.&nbsp;&nbsp;</span>
<span class="ver"><b>24</b></span> <span class="text">καὶ τοῖς παρεστῶσιν εἶπεν·&nbsp;&nbsp; ἄρατε ἀπ᾽ αὐτοῦ τὴν μνᾶν καὶ δότε τῷ τὰς δέκα μνᾶς ἔχοντι –</span>
<span class="ver"><b>25</b></span> <span class="text">καὶ εἶπαν αὐτῷ·&nbsp;&nbsp; κύριε, ἔχει δέκα μνᾶς –</span>
<span class="ver"><b>26</b></span> <span class="text">λέγω ὑμῖν ὅτι παντὶ τῷ ἔχοντι δοθήσεται, ἀπὸ δὲ τοῦ μὴ ἔχοντος καὶ ὃ ἔχει ἀρθήσεται.&nbsp;&nbsp;</span>
<span class="ver"><b>27</b></span> <span class="text">πλὴν τοὺς ἐχθρούς μου τούτους τοὺς μὴ θελήσαντάς με βασιλεῦσαι ἐπ᾽ αὐτοὺς ἀγάγετε ὧδε καὶ κατασφάξατε αὐτοὺς ἔμπροσθέν μου.&nbsp;&nbsp;</span>
<span class="ver"><b>28</b></span> <span class="text">Καὶ εἰπὼν ταῦτα ἐπορεύετο ἔμπροσθεν ἀναβαίνων εἰς Ἱεροσόλυμα.&nbsp;&nbsp;</span>
<span class="ver"><b>29</b></span> <span class="text">Καὶ ἐγένετο ὡς ἤγγισεν εἰς Βηθφαγὴ καὶ Βηθανίαν πρὸς τὸ ὄρος τὸ καλούμενον Ἐλαιῶν, ἀπέστειλεν δύο τῶν μαθητῶν</span>
<span class="ver"><b>30</b></span> <span class="text">λέγων·&nbsp;&nbsp; ὑπάγετε εἰς τὴν κατέναντι κώμην, ἐν ᾗ εἰσπορευόμενοι εὑρήσετε πῶλον δεδεμένον, ἐφ᾽ ὃν οὐδεὶς πώποτε ἀνθρώπων ἐκάθισεν, καὶ λύσαντες αὐτὸν ἀγάγετε.&nbsp;&nbsp;</span>
<span class="ver"><b>31</b></span> <span class="text">καὶ ἐάν τις ὑμᾶς ἐρωτᾷ·&nbsp;&nbsp; διὰ τί λύετε;&nbsp;&nbsp; οὕτως ἐρεῖτε·&nbsp;&nbsp; ὅτι ὁ κύριος αὐτοῦ χρείαν ἔχει.&nbsp;&nbsp;</span>
<span class="ver"><b>32</b></span> <span class="text">Ἀπελθόντες δὲ οἱ ἀπεσταλμένοι εὗρον καθὼς εἶπεν αὐτοῖς.&nbsp;&nbsp;</span>
<span class="ver"><b>33</b></span> <span class="text">λυόντων δὲ αὐτῶν τὸν πῶλον εἶπαν οἱ κύριοι αὐτοῦ πρὸς αὐτούς·&nbsp;&nbsp; τί λύετε τὸν πῶλον;&nbsp;&nbsp;</span>
<span class="ver"><b>34</b></span> <span class="text">οἱ δὲ εἶπαν·&nbsp;&nbsp; ὅτι ὁ κύριος αὐτοῦ χρείαν ἔχει.&nbsp;&nbsp;</span>
<span class="ver"><b>35</b></span> <span class="text">καὶ ἤγαγον αὐτὸν πρὸς τὸν Ἰησοῦν καὶ ἐπιρίψαντες αὐτῶν τὰ ἱμάτια ἐπὶ τὸν πῶλον ἐπεβίβασαν τὸν Ἰησοῦν.&nbsp;&nbsp;</span>
<span class="ver"><b>36</b></span> <span class="text">πορευομένου δὲ αὐτοῦ ὑπεστρώννυον τὰ ἱμάτια ἑαυτῶν ἐν τῇ ὁδῷ.&nbsp;&nbsp;</span>
<span class="ver"><b>37</b></span> <span class="text">Ἐγγίζοντος δὲ αὐτοῦ ἤδη πρὸς τῇ καταβάσει τοῦ ὄρους τῶν ἐλαιῶν ἤρξαντο ἅπαν τὸ πλῆθος τῶν μαθητῶν χαίροντες αἰνεῖν τὸν θεὸν φωνῇ μεγάλῃ περὶ πασῶν ὧν εἶδον δυνάμεων,</span>
<span class="ver"><b>38</b></span> <span class="text">λέγοντες·&nbsp;&nbsp; εὐλογημένος ὁ ἐρχόμενος, ὁ βασιλεὺς ἐν ὀνόματι κυρίου·&nbsp;&nbsp; ἐν οὐρανῷ εἰρήνη καὶ δόξα ἐν ὑψίστοις.&nbsp;&nbsp;</span>
<span class="ver"><b>39</b></span> <span class="text">καί τινες τῶν Φαρισαίων ἀπὸ τοῦ ὄχλου εἶπαν πρὸς αὐτόν·&nbsp;&nbsp; διδάσκαλε, ἐπιτίμησον τοῖς μαθηταῖς σου.&nbsp;&nbsp;</span>
<span class="ver"><b>40</b></span> <span class="text">καὶ ἀποκριθεὶς εἶπεν·&nbsp;&nbsp; λέγω ὑμῖν, ὅτι ἐὰν οὗτοι σιωπήσουσιν, οἱ λίθοι κράξουσιν.&nbsp;&nbsp;</span>
<span class="ver"><b>41</b></span> <span class="text">Καὶ ὡς ἤγγισεν ἰδὼν τὴν πόλιν ἔκλαυσεν ἐπ᾽ αὐτὴν</span>
<span class="ver"><b>42</b></span> <span class="text">λέγων ὅτι εἰ ἔγνως ἐν τῇ ἡμέρᾳ ταύτῃ καὶ σὺ τὰ πρὸς εἰρήνην·&nbsp;&nbsp; νῦν δὲ ἐκρύβη ἀπὸ ὀφθαλμῶν σου.&nbsp;&nbsp;</span>
<span class="ver"><b>43</b></span> <span class="text">ὅτι ἥξουσιν ἡμέραι ἐπὶ σὲ καὶ περιβαλοῦσίν οἱ ἐχθροί σου χάρακά σοι καὶ περικυκλώσουσίν σε καὶ συνέξουσίν σε πάντοθεν,</span>
<span class="ver"><b>44</b></span> <span class="text">καὶ ἐδαφιοῦσίν σε καὶ τὰ τέκνα σου ἐν σοί, καὶ οὐκ ἀφήσουσιν λίθον ἐπὶ λίθον ἐν σοί, ἀνθ᾽ ὧν οὐκ ἔγνως τὸν καιρὸν τῆς ἐπισκοπῆς σου.&nbsp;&nbsp;</span>
<span class="ver"><b>45</b></span> <span class="text">Καὶ εἰσελθὼν εἰς τὸ ἱερὸν ἤρξατο ἐκβάλλειν τοὺς πωλοῦντας</span>
<span class="ver"><b>46</b></span> <span class="text">λέγων αὐτοῖς·&nbsp;&nbsp; γέγραπται·&nbsp;&nbsp; καὶ ἔσται ὁ οἶκός μου οἶκος προσευχῆς, ὑμεῖς δὲ αὐτὸν ἐποιήσατε σπήλαιον λῃστῶν.&nbsp;&nbsp;</span>
<span class="ver"><b>47</b></span> <span class="text">Καὶ ἦν διδάσκων τὸ καθ᾽ ἡμέραν ἐν τῷ ἱερῷ.&nbsp;&nbsp; οἱ δὲ ἀρχιερεῖς καὶ οἱ γραμματεῖς ἐζήτουν αὐτὸν ἀπολέσαι καὶ οἱ πρῶτοι τοῦ λαοῦ,</span>
<span class="ver"><b>48</b></span> <span class="text">καὶ οὐχ εὕρισκον τὸ τί ποιήσωσιν, ὁ λαὸς γὰρ ἅπας ἐξεκρέμετο αὐτοῦ ἀκούων.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;20</div>
<span class="ver"><b>1</b></span> <span class="text">Καὶ ἐγένετο ἐν μιᾷ τῶν ἡμερῶν διδάσκοντος αὐτοῦ τὸν λαὸν ἐν τῷ ἱερῷ καὶ εὐαγγελιζομένου ἐπέστησαν οἱ ἀρχιερεῖς καὶ οἱ γραμματεῖς σὺν τοῖς πρεσβυτέροις</span>
<span class="ver"><b>2</b></span> <span class="text">καὶ εἶπαν λέγοντες πρὸς αὐτόν·&nbsp;&nbsp; εἰπὸν ἡμῖν ἐν ποίᾳ ἐξουσίᾳ ταῦτα ποιεῖς, ἢ τίς ἐστιν ὁ δούς σοι τὴν ἐξουσίαν ταύτην;&nbsp;&nbsp;</span>
<span class="ver"><b>3</b></span> <span class="text">ἀποκριθεὶς δὲ εἶπεν πρὸς αὐτούς·&nbsp;&nbsp; ἐρωτήσω ὑμᾶς κἀγὼ λόγον, καὶ εἴπατέ μοι·&nbsp;&nbsp;</span>
<span class="ver"><b>4</b></span> <span class="text">τὸ βάπτισμα Ἰωάννου ἐξ οὐρανοῦ ἦν ἢ ἐξ ἀνθρώπων;&nbsp;&nbsp;</span>
<span class="ver"><b>5</b></span> <span class="text">οἱ δὲ συνελογίσαντο πρὸς ἑαυτοὺς λέγοντες ὅτι ἐὰν εἴπωμεν·&nbsp;&nbsp; ἐξ οὐρανοῦ, ἐρεῖ·&nbsp;&nbsp; διὰ τί οὐκ ἐπιστεύσατε αὐτῷ;&nbsp;&nbsp;</span>
<span class="ver"><b>6</b></span> <span class="text">ἐὰν δὲ εἴπωμεν·&nbsp;&nbsp; ἐξ ἀνθρώπων, ὁ λαὸς ἅπας καταλιθάσει ἡμᾶς, πεπεισμένος γάρ ἐστιν Ἰωάννην προφήτην εἶναι.&nbsp;&nbsp;</span>
<span class="ver"><b>7</b></span> <span class="text">καὶ ἀπεκρίθησαν μὴ εἰδέναι πόθεν.&nbsp;&nbsp;</span>
<span class="ver"><b>8</b></span> <span class="text">καὶ ὁ Ἰησοῦς εἶπεν αὐτοῖς·&nbsp;&nbsp; οὐδὲ ἐγὼ λέγω ὑμῖν ἐν ποίᾳ ἐξουσίᾳ ταῦτα ποιῶ.&nbsp;&nbsp;</span>
<span class="ver"><b>9</b></span> <span class="text">Ἤρξατο δὲ πρὸς τὸν λαὸν λέγειν τὴν παραβολὴν ταύτην·&nbsp;&nbsp; ἄνθρωπός ἐφύτευσεν ἀμπελῶνα καὶ ἐξέδετο αὐτὸν γεωργοῖς καὶ ἀπεδήμησεν χρόνους ἱκανούς.&nbsp;&nbsp;</span>
<span class="ver"><b>10</b></span> <span class="text">καὶ καιρῷ ἀπέστειλεν πρὸς τοὺς γεωργοὺς δοῦλον ἵνα ἀπὸ τοῦ καρποῦ τοῦ ἀμπελῶνος δώσουσιν αὐτῷ·&nbsp;&nbsp; οἱ δὲ γεωργοὶ ἐξαπέστειλαν αὐτὸν δείραντες κενόν.&nbsp;&nbsp;</span>
<span class="ver"><b>11</b></span> <span class="text">καὶ προσέθετο ἕτερον πέμψαι δοῦλον·&nbsp;&nbsp; οἱ δὲ κἀκεῖνον δείραντες καὶ ἀτιμάσαντες ἐξαπέστειλαν κενόν.&nbsp;&nbsp;</span>
<span class="ver"><b>12</b></span> <span class="text">καὶ προσέθετο τρίτον πέμψαι·&nbsp;&nbsp; οἱ δὲ καὶ τοῦτον τραυματίσαντες ἐξέβαλον.&nbsp;&nbsp;</span>
<span class="ver"><b>13</b></span> <span class="text">εἶπεν δὲ ὁ κύριος τοῦ ἀμπελῶνος·&nbsp;&nbsp; τί ποιήσω;&nbsp;&nbsp; πέμψω τὸν υἱόν μου τὸν ἀγαπητόν·&nbsp;&nbsp; ἴσως τοῦτον ἐντραπήσονται.&nbsp;&nbsp;</span>
<span class="ver"><b>14</b></span> <span class="text">ἰδόντες δὲ αὐτὸν οἱ γεωργοὶ διελογίζοντο πρὸς ἀλλήλους λέγοντες·&nbsp;&nbsp; οὗτός ἐστιν ὁ κληρονόμος·&nbsp;&nbsp; ἀποκτείνωμεν αὐτόν, ἵνα ἡμῶν γένηται ἡ κληρονομία.&nbsp;&nbsp;</span>
<span class="ver"><b>15</b></span> <span class="text">καὶ ἐκβαλόντες αὐτὸν ἔξω τοῦ ἀμπελῶνος ἀπέκτειναν.&nbsp;&nbsp; τί οὖν ποιήσει αὐτοῖς ὁ κύριος τοῦ ἀμπελῶνος;&nbsp;&nbsp;</span>
<span class="ver"><b>16</b></span> <span class="text">ἐλεύσεται καὶ ἀπολέσει τοὺς γεωργοὺς τούτους καὶ δώσει τὸν ἀμπελῶνα ἄλλοις.&nbsp;&nbsp; ἀκούσαντες δὲ εἶπαν·&nbsp;&nbsp; μὴ γένοιτο.&nbsp;&nbsp;</span>
<span class="ver"><b>17</b></span> <span class="text">ὁ δὲ ἐμβλέψας αὐτοῖς εἶπεν·&nbsp;&nbsp; τί οὖν ἐστιν τὸ γεγραμμένον τοῦτο·&nbsp;&nbsp; λίθον ὃν ἀπεδοκίμασαν οἱ οἰκοδομοῦντες, οὗτος ἐγενήθη εἰς κεφαλὴν γωνίας;&nbsp;&nbsp;</span>
<span class="ver"><b>18</b></span> <span class="text">πᾶς ὁ πεσὼν ἐπ᾽ ἐκεῖνον τὸν λίθον συνθλασθήσεται·&nbsp;&nbsp; ἐφ᾽ ὃν δ᾽ ἂν πέσῃ, λικμήσει αὐτόν.&nbsp;&nbsp;</span>
<span class="ver"><b>19</b></span> <span class="text">Καὶ ἐζήτησαν οἱ γραμματεῖς καὶ οἱ ἀρχιερεῖς ἐπιβαλεῖν ἐπ᾽ αὐτὸν τὰς χεῖρας ἐν αὐτῇ τῇ ὥρᾳ, καὶ ἐφοβήθησαν τὸν λαόν, ἔγνωσαν γὰρ ὅτι πρὸς αὐτοὺς εἶπεν τὴν παραβολὴν ταύτην.&nbsp;&nbsp;</span>
<span class="ver"><b>20</b></span> <span class="text">Καὶ παρατηρήσαντες ἀπέστειλαν ἐγκαθέτους ὑποκρινομένους ἑαυτοὺς δικαίους εἶναι, ἵνα ἐπιλάβωνται αὐτοῦ λόγου, ὥστε παραδοῦναι αὐτὸν τῇ ἀρχῇ καὶ τῇ ἐξουσίᾳ τοῦ ἡγεμόνος.&nbsp;&nbsp;</span>
<span class="ver"><b>21</b></span> <span class="text">καὶ ἐπηρώτησαν αὐτὸν λέγοντες·&nbsp;&nbsp; διδάσκαλε, οἴδαμεν ὅτι ὀρθῶς λέγεις καὶ διδάσκεις καὶ οὐ λαμβάνεις πρόσωπον, ἀλλ᾽ ἐπ᾽ ἀληθείας τὴν ὁδὸν τοῦ θεοῦ διδάσκεις·&nbsp;&nbsp;</span>
<span class="ver"><b>22</b></span> <span class="text">ἔξεστιν ἡμᾶς Καίσαρι φόρον δοῦναι ἢ οὔ;&nbsp;&nbsp;</span>
<span class="ver"><b>23</b></span> <span class="text">Κατανοήσας δὲ αὐτῶν τὴν πανουργίαν εἶπεν πρὸς αὐτούς·&nbsp;&nbsp;</span>
<span class="ver"><b>24</b></span> <span class="text">δείξατέ μοι δηνάριον·&nbsp;&nbsp; τίνος ἔχει εἰκόνα καὶ ἐπιγραφήν;&nbsp;&nbsp; οἱ δὲ εἶπαν·&nbsp;&nbsp; Καίσαρος.&nbsp;&nbsp;</span>
<span class="ver"><b>25</b></span> <span class="text">ὁ δὲ εἶπεν πρὸς αὐτούς·&nbsp;&nbsp; τοίνυν ἀπόδοτε τὰ Καίσαρος Καίσαρι καὶ τὰ τοῦ θεοῦ τῷ θεῷ.&nbsp;&nbsp;</span>
<span class="ver"><b>26</b></span> <span class="text">καὶ οὐκ ἴσχυσαν ἐπιλαβέσθαι τοῦ ῥήματος ἐναντίον τοῦ λαοῦ καὶ θαυμάσαντες ἐπὶ τῇ ἀποκρίσει αὐτοῦ ἐσίγησαν.&nbsp;&nbsp;</span>
<span class="ver"><b>27</b></span> <span class="text">Προσελθόντες δέ τινες τῶν Σαδδουκαίων, οἱ λέγοντες ἀνάστασιν μὴ εἶναι, ἐπηρώτησαν αὐτὸν</span>
<span class="ver"><b>28</b></span> <span class="text">λέγοντες·&nbsp;&nbsp; διδάσκαλε, Μωϋσῆς ἔγραψεν ἡμῖν, ἐάν τινος ἀδελφὸς ἀποθάνῃ ἔχων γυναῖκα, καὶ οὗτος ἄτεκνος ᾖ, ἵνα λάβῃ ὁ ἀδελφὸς αὐτοῦ τὴν γυναῖκα καὶ ἐξαναστήσῃ σπέρμα τῷ ἀδελφῷ αὐτοῦ.&nbsp;&nbsp;</span>
<span class="ver"><b>29</b></span> <span class="text">ἑπτὰ οὖν ἀδελφοὶ ἦσαν·&nbsp;&nbsp; καὶ ὁ πρῶτος λαβὼν γυναῖκα ἀπέθανεν ἄτεκνος·&nbsp;&nbsp;</span>
<span class="ver"><b>30</b></span> <span class="text">καὶ ὁ δεύτερος</span>
<span class="ver"><b>31</b></span> <span class="text">καὶ ὁ τρίτος ἔλαβεν αὐτήν, ὡσαύτως δὲ καὶ οἱ ἑπτὰ οὐ κατέλιπον τέκνα καὶ ἀπέθανον.&nbsp;&nbsp;</span>
<span class="ver"><b>32</b></span> <span class="text">ὕστερον καὶ ἡ γυνὴ ἀπέθανεν.&nbsp;&nbsp;</span>
<span class="ver"><b>33</b></span> <span class="text">ἐν τῇ οὖν ἀναστάσει τίνος αὐτῶν γίνεται γυνή;&nbsp;&nbsp; οἱ γὰρ ἑπτὰ ἔσχον αὐτὴν γυναῖκα.&nbsp;&nbsp;</span>
<span class="ver"><b>34</b></span> <span class="text">καὶ εἶπεν αὐτοῖς ὁ Ἰησοῦς·&nbsp;&nbsp; οἱ υἱοὶ τοῦ αἰῶνος τούτου γαμοῦσιν καὶ γαμίσκονται,</span>
<span class="ver"><b>35</b></span> <span class="text">οἱ δὲ καταξιωθέντες τοῦ αἰῶνος ἐκείνου τυχεῖν καὶ τῆς ἀναστάσεως τῆς ἐκ νεκρῶν οὔτε γαμοῦσιν οὔτε γαμίζονται·&nbsp;&nbsp;</span>
<span class="ver"><b>36</b></span> <span class="text">οὐδὲ γὰρ ἀποθανεῖν ἔτι δύνανται, ἰσάγγελοι γάρ εἰσιν καὶ υἱοί εἰσιν θεοῦ τῆς ἀναστάσεως υἱοὶ ὄντες.&nbsp;&nbsp;</span>
<span class="ver"><b>37</b></span> <span class="text">ὅτι δὲ ἐγείρονται οἱ νεκροί, καὶ Μωϋσῆς ἐμήνυσεν ἐπὶ τῆς βάτου, ὡς λέγει κύριον τὸν θεὸν Ἀβραὰμ καὶ θεὸν Ἰσαὰκ καὶ θεὸν Ἰακώβ.&nbsp;&nbsp;</span>
<span class="ver"><b>38</b></span> <span class="text">θεὸς δὲ οὐκ ἔστιν νεκρῶν ἀλλὰ ζώντων, πάντες γὰρ αὐτῷ ζῶσιν.&nbsp;&nbsp;</span>
<span class="ver"><b>39</b></span> <span class="text">Ἀποκριθέντες δέ τινες τῶν γραμματέων εἶπαν·&nbsp;&nbsp; διδάσκαλε, καλῶς εἶπας.&nbsp;&nbsp;</span>
<span class="ver"><b>40</b></span> <span class="text">οὐκέτι γὰρ ἐτόλμων ἐπερωτᾶν αὐτὸν οὐδέν.&nbsp;&nbsp;</span>
<span class="ver"><b>41</b></span> <span class="text">Εἶπεν δὲ πρὸς αὐτούς·&nbsp;&nbsp; πῶς λέγουσιν τὸν χριστὸν εἶναι Δαυὶδ υἱόν;&nbsp;&nbsp;</span>
<span class="ver"><b>42</b></span> <span class="text">αὐτὸς γὰρ Δαυὶδ λέγει ἐν βίβλῳ ψαλμῶν·&nbsp;&nbsp; εἶπεν ὁ κύριος τῷ κυρίῳ μου·&nbsp;&nbsp; κάθου ἐκ δεξιῶν μου,</span>
<span class="ver"><b>43</b></span> <span class="text">ἕως ἂν θῶ τοὺς ἐχθρούς σου ὑποπόδιον τῶν ποδῶν σου.&nbsp;&nbsp;</span>
<span class="ver"><b>44</b></span> <span class="text">Δαυὶδ οὖν κύριον αὐτὸν καλεῖ, καὶ πῶς υἱός αὐτοῦ ἐστιν;&nbsp;&nbsp;</span>
<span class="ver"><b>45</b></span> <span class="text">Ἀκούοντος δὲ παντὸς τοῦ λαοῦ εἶπεν τοῖς μαθηταῖς αὐτοῦ·&nbsp;&nbsp;</span>
<span class="ver"><b>46</b></span> <span class="text">προσέχετε ἀπὸ τῶν γραμματέων τῶν θελόντων περιπατεῖν ἐν στολαῖς καὶ φιλούντων ἀσπασμοὺς ἐν ταῖς ἀγοραῖς καὶ πρωτοκαθεδρίας ἐν ταῖς συναγωγαῖς καὶ πρωτοκλισίας ἐν τοῖς δείπνοις,</span>
<span class="ver"><b>47</b></span> <span class="text">οἳ κατεσθίουσιν τὰς οἰκίας τῶν χηρῶν καὶ προφάσει μακρὰ προσεύχονται·&nbsp;&nbsp; οὗτοι λήμψονται περισσότερον κρίμα.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;21</div>
<span class="ver"><b>1</b></span> <span class="text">Ἀναβλέψας δὲ εἶδεν τοὺς βάλλοντας εἰς τὸ γαζοφυλάκιον τὰ δῶρα αὐτῶν πλουσίους.&nbsp;&nbsp;</span>
<span class="ver"><b>2</b></span> <span class="text">εἶδεν δέ τινα χήραν πενιχρὰν βάλλουσαν ἐκεῖ λεπτὰ δύο,</span>
<span class="ver"><b>3</b></span> <span class="text">καὶ εἶπεν·&nbsp;&nbsp; ἀληθῶς λέγω ὑμῖν ὅτι ἡ χήρα αὕτη ἡ πτωχὴ πλεῖον πάντων ἔβαλεν·&nbsp;&nbsp;</span>
<span class="ver"><b>4</b></span> <span class="text">πάντες γὰρ οὗτοι ἐκ τοῦ περισσεύοντος αὐτοῖς ἔβαλον εἰς τὰ δῶρα, αὕτη δὲ ἐκ τοῦ ὑστερήματος αὐτῆς πάντα τὸν βίον ὃν εἶχεν ἔβαλεν.&nbsp;&nbsp;</span>
<span class="ver"><b>5</b></span> <span class="text">Καί τινων λεγόντων περὶ τοῦ ἱεροῦ ὅτι λίθοις καλοῖς καὶ ἀναθέμασιν κεκόσμηται εἶπεν·&nbsp;&nbsp;</span>
<span class="ver"><b>6</b></span> <span class="text">ταῦτα ἃ θεωρεῖτε ἐλεύσονται ἡμέραι ἐν αἷς οὐκ ἀφεθήσεται λίθος ἐπὶ λίθῳ ὃς οὐ καταλυθήσεται.&nbsp;&nbsp;</span>
<span class="ver"><b>7</b></span> <span class="text">Ἐπηρώτησαν δὲ αὐτὸν λέγοντες·&nbsp;&nbsp; διδάσκαλε, πότε οὖν ταῦτα ἔσται καὶ τί τὸ σημεῖον ὅταν μέλλῃ ταῦτα γίνεσθαι;&nbsp;&nbsp;</span>
<span class="ver"><b>8</b></span> <span class="text">ὁ δὲ εἶπεν·&nbsp;&nbsp; βλέπετε μὴ πλανηθῆτε·&nbsp;&nbsp; πολλοὶ γὰρ ἐλεύσονται ἐπὶ τῷ ὀνόματί μου λέγοντες·&nbsp;&nbsp; ἐγώ εἰμι, καί·&nbsp;&nbsp; ὁ καιρὸς ἤγγικεν.&nbsp;&nbsp; μὴ πορευθῆτε ὀπίσω αὐτῶν.&nbsp;&nbsp;</span>
<span class="ver"><b>9</b></span> <span class="text">ὅταν δὲ ἀκούσητε πολέμους καὶ ἀκαταστασίας, μὴ πτοηθῆτε·&nbsp;&nbsp; δεῖ γὰρ ταῦτα γενέσθαι πρῶτον, ἀλλ᾽ οὐκ εὐθέως τὸ τέλος.&nbsp;&nbsp;</span>
<span class="ver"><b>10</b></span> <span class="text">Τότε ἔλεγεν αὐτοῖς·&nbsp;&nbsp; ἐγερθήσεται ἔθνος ἐπ᾽ ἔθνος καὶ βασιλεία ἐπὶ βασιλείαν,</span>
<span class="ver"><b>11</b></span> <span class="text">σεισμοί τε μεγάλοι καὶ κατὰ τόπους λιμοὶ καὶ λοιμοὶ ἔσονται, φόβητρά τε καὶ ἀπ᾽ οὐρανοῦ σημεῖα μεγάλα ἔσται.&nbsp;&nbsp;</span>
<span class="ver"><b>12</b></span> <span class="text">Πρὸ δὲ τούτων πάντων ἐπιβαλοῦσιν ἐφ᾽ ὑμᾶς τὰς χεῖρας αὐτῶν καὶ διώξουσιν, παραδιδόντες εἰς τὰς συναγωγὰς καὶ φυλακάς, ἀπαγομένους ἐπὶ βασιλεῖς καὶ ἡγεμόνας ἕνεκεν τοῦ ὀνόματός μου·&nbsp;&nbsp;</span>
<span class="ver"><b>13</b></span> <span class="text">ἀποβήσεται ὑμῖν εἰς μαρτύριον.&nbsp;&nbsp;</span>
<span class="ver"><b>14</b></span> <span class="text">θέτε οὖν ἐν ταῖς καρδίαις ὑμῶν μὴ προμελετᾶν ἀπολογηθῆναι·&nbsp;&nbsp;</span>
<span class="ver"><b>15</b></span> <span class="text">ἐγὼ γὰρ δώσω ὑμῖν στόμα καὶ σοφίαν ᾗ οὐ δυνήσονται ἀντιστῆναι ἢ ἀντειπεῖν πάντες οἱ ἀντικείμενοι ὑμῖν.&nbsp;&nbsp;</span>
<span class="ver"><b>16</b></span> <span class="text">παραδοθήσεσθε δὲ καὶ ὑπὸ γονέων καὶ ἀδελφῶν καὶ συγγενῶν καὶ φίλων, καὶ θανατώσουσιν ἐξ ὑμῶν,</span>
<span class="ver"><b>17</b></span> <span class="text">καὶ ἔσεσθε μισούμενοι ὑπὸ πάντων διὰ τὸ ὄνομά μου.&nbsp;&nbsp;</span>
<span class="ver"><b>18</b></span> <span class="text">καὶ θρὶξ ἐκ τῆς κεφαλῆς ὑμῶν οὐ μὴ ἀπόληται.&nbsp;&nbsp;</span>
<span class="ver"><b>19</b></span> <span class="text">ἐν τῇ ὑπομονῇ ὑμῶν κτήσασθε τὰς ψυχὰς ὑμῶν.&nbsp;&nbsp;</span>
<span class="ver"><b>20</b></span> <span class="text">Ὅταν δὲ ἴδητε κυκλουμένην ὑπὸ στρατοπέδων Ἰερουσαλήμ, τότε γνῶτε ὅτι ἤγγικεν ἡ ἐρήμωσις αὐτῆς.&nbsp;&nbsp;</span>
<span class="ver"><b>21</b></span> <span class="text">τότε οἱ ἐν τῇ Ἰουδαίᾳ φευγέτωσαν εἰς τὰ ὄρη καὶ οἱ ἐν μέσῳ αὐτῆς ἐκχωρείτωσαν καὶ οἱ ἐν ταῖς χώραις μὴ εἰσερχέσθωσαν εἰς αὐτήν,</span>
<span class="ver"><b>22</b></span> <span class="text">ὅτι ἡμέραι ἐκδικήσεως αὗταί εἰσιν τοῦ πλησθῆναι πάντα τὰ γεγραμμένα.&nbsp;&nbsp;</span>
<span class="ver"><b>23</b></span> <span class="text">οὐαὶ δὲ ταῖς ἐν γαστρὶ ἐχούσαις καὶ ταῖς θηλαζούσαις ἐν ἐκείναις ταῖς ἡμέραις·&nbsp;&nbsp; ἔσται γὰρ ἀνάγκη μεγάλη ἐπὶ τῆς γῆς καὶ ὀργὴ τῷ λαῷ τούτῳ,</span>
<span class="ver"><b>24</b></span> <span class="text">καὶ πεσοῦνται στόματι μαχαίρης καὶ αἰχμαλωτισθήσονται εἰς τὰ ἔθνη πάντα, καὶ Ἰερουσαλὴμ ἔσται πατουμένη ὑπὸ ἐθνῶν, ἄχρι οὗ πληρωθῶσιν καιροὶ ἐθνῶν.&nbsp;&nbsp;</span>
<span class="ver"><b>25</b></span> <span class="text">Καὶ ἔσονται σημεῖα ἐν ἡλίῳ καὶ σελήνῃ καὶ ἄστροις, καὶ ἐπὶ τῆς γῆς συνοχὴ ἐθνῶν ἐν ἀπορίᾳ ἤχους θαλάσσης καὶ σάλου,</span>
<span class="ver"><b>26</b></span> <span class="text">ἀποψυχόντων ἀνθρώπων ἀπὸ φόβου καὶ προσδοκίας τῶν ἐπερχομένων τῇ οἰκουμένῃ, αἱ γὰρ δυνάμεις τῶν οὐρανῶν σαλευθήσονται.&nbsp;&nbsp;</span>
<span class="ver"><b>27</b></span> <span class="text">καὶ τότε ὄψονται τὸν υἱὸν τοῦ ἀνθρώπου ἐρχόμενον ἐν νεφέλῃ μετὰ δυνάμεως καὶ δόξης πολλῆς.&nbsp;&nbsp;</span>
<span class="ver"><b>28</b></span> <span class="text">ἀρχομένων δὲ τούτων γίνεσθαι ἀνακύψατε καὶ ἐπάρατε τὰς κεφαλὰς ὑμῶν, διότι ἐγγίζει ἡ ἀπολύτρωσις ὑμῶν.&nbsp;&nbsp;</span>
<span class="ver"><b>29</b></span> <span class="text">Καὶ εἶπεν παραβολὴν αὐτοῖς·&nbsp;&nbsp; ἴδετε τὴν συκῆν καὶ πάντα τὰ δένδρα·&nbsp;&nbsp;</span>
<span class="ver"><b>30</b></span> <span class="text">ὅταν προβάλωσιν ἤδη, βλέποντες ἀφ᾽ ἑαυτῶν γινώσκετε ὅτι ἤδη ἐγγὺς τὸ θέρος ἐστίν·&nbsp;&nbsp;</span>
<span class="ver"><b>31</b></span> <span class="text">οὕτως καὶ ὑμεῖς, ὅταν ἴδητε ταῦτα γινόμενα, γινώσκετε ὅτι ἐγγύς ἐστιν ἡ βασιλεία τοῦ θεοῦ.&nbsp;&nbsp;</span>
<span class="ver"><b>32</b></span> <span class="text">ἀμὴν λέγω ὑμῖν ὅτι οὐ μὴ παρέλθῃ ἡ γενεὰ αὕτη ἕως ἂν πάντα γένηται.&nbsp;&nbsp;</span>
<span class="ver"><b>33</b></span> <span class="text">ὁ οὐρανὸς καὶ ἡ γῆ παρελεύσονται, οἱ δὲ λόγοι μου οὐ μὴ παρελεύσονται.&nbsp;&nbsp;</span>
<span class="ver"><b>34</b></span> <span class="text">Προσέχετε δὲ ἑαυτοῖς μήποτε βαρηθῶσιν ὑμῶν αἱ καρδίαι ἐν κραιπάλῃ καὶ μέθῃ καὶ μερίμναις βιωτικαῖς καὶ ἐπιστῇ ἐφ᾽ ὑμᾶς αἰφνίδιος ἡ ἡμέρα ἐκείνη</span>
<span class="ver"><b>35</b></span> <span class="text">ὡς παγίς·&nbsp;&nbsp; ἐπεισελεύσεται γὰρ ἐπὶ πάντας τοὺς καθημένους ἐπὶ πρόσωπον πάσης τῆς γῆς.&nbsp;&nbsp;</span>
<span class="ver"><b>36</b></span> <span class="text">ἀγρυπνεῖτε δὲ ἐν παντὶ καιρῷ δεόμενοι ἵνα κατισχύσητε ἐκφυγεῖν ταῦτα πάντα τὰ μέλλοντα γίνεσθαι καὶ σταθῆναι ἔμπροσθεν τοῦ υἱοῦ τοῦ ἀνθρώπου.&nbsp;&nbsp;</span>
<span class="ver"><b>37</b></span> <span class="text">Ἦν δὲ τὰς ἡμέρας ἐν τῷ ἱερῷ διδάσκων, τὰς δὲ νύκτας ἐξερχόμενος ηὐλίζετο εἰς τὸ ὄρος τὸ καλούμενον Ἐλαιῶν·&nbsp;&nbsp;</span>
<span class="ver"><b>38</b></span> <span class="text">καὶ πᾶς ὁ λαὸς ὤρθριζεν πρὸς αὐτὸν ἐν τῷ ἱερῷ ἀκούειν αὐτοῦ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;22</div>
<span class="ver"><b>1</b></span> <span class="text">Ἤγγιζεν δὲ ἡ ἑορτὴ τῶν ἀζύμων ἡ λεγομένη πάσχα.&nbsp;&nbsp;</span>
<span class="ver"><b>2</b></span> <span class="text">καὶ ἐζήτουν οἱ ἀρχιερεῖς καὶ οἱ γραμματεῖς τὸ πῶς ἀνέλωσιν αὐτόν, ἐφοβοῦντο γὰρ τὸν λαόν.&nbsp;&nbsp;</span>
<span class="ver"><b>3</b></span> <span class="text">Εἰσῆλθεν δὲ σατανᾶς εἰς Ἰούδαν τὸν καλούμενον Ἰσκαριώτην, ὄντα ἐκ τοῦ ἀριθμοῦ τῶν δώδεκα·&nbsp;&nbsp;</span>
<span class="ver"><b>4</b></span> <span class="text">καὶ ἀπελθὼν συνελάλησεν τοῖς ἀρχιερεῦσιν καὶ στρατηγοῖς τὸ πῶς αὐτοῖς παραδῷ αὐτόν.&nbsp;&nbsp;</span>
<span class="ver"><b>5</b></span> <span class="text">καὶ ἐχάρησαν καὶ συνέθεντο αὐτῷ ἀργύριον δοῦναι.&nbsp;&nbsp;</span>
<span class="ver"><b>6</b></span> <span class="text">καὶ ἐξωμολόγησεν, καὶ ἐζήτει εὐκαιρίαν τοῦ παραδοῦναι αὐτὸν ἄτερ ὄχλου αὐτοῖς.&nbsp;&nbsp;</span>
<span class="ver"><b>7</b></span> <span class="text">Ἦλθεν δὲ ἡ ἡμέρα τῶν ἀζύμων, ᾗ ἔδει θύεσθαι τὸ πάσχα·&nbsp;&nbsp;</span>
<span class="ver"><b>8</b></span> <span class="text">καὶ ἀπέστειλεν Πέτρον καὶ Ἰωάννην εἰπών·&nbsp;&nbsp; πορευθέντες ἑτοιμάσατε ἡμῖν τὸ πάσχα ἵνα φάγωμεν.&nbsp;&nbsp;</span>
<span class="ver"><b>9</b></span> <span class="text">οἱ δὲ εἶπαν αὐτῷ·&nbsp;&nbsp; ποῦ θέλεις ἑτοιμάσωμεν;&nbsp;&nbsp;</span>
<span class="ver"><b>10</b></span> <span class="text">ὁ δὲ εἶπεν αὐτοῖς·&nbsp;&nbsp; ἰδοὺ εἰσελθόντων ὑμῶν εἰς τὴν πόλιν συναντήσει ὑμῖν ἄνθρωπος κεράμιον ὕδατος βαστάζων·&nbsp;&nbsp; ἀκολουθήσατε αὐτῷ εἰς τὴν οἰκίαν εἰς ἣν εἰσπορεύεται,</span>
<span class="ver"><b>11</b></span> <span class="text">καὶ ἐρεῖτε τῷ οἰκοδεσπότῃ τῆς οἰκίας·&nbsp;&nbsp; λέγει σοι ὁ διδάσκαλος·&nbsp;&nbsp; ποῦ ἐστιν τὸ κατάλυμα ὅπου τὸ πάσχα μετὰ τῶν μαθητῶν μου φάγω;&nbsp;&nbsp;</span>
<span class="ver"><b>12</b></span> <span class="text">κἀκεῖνος ὑμῖν δείξει ἀνάγαιον μέγα ἐστρωμένον·&nbsp;&nbsp; ἐκεῖ ἑτοιμάσατε.&nbsp;&nbsp;</span>
<span class="ver"><b>13</b></span> <span class="text">ἀπελθόντες δὲ εὗρον καθὼς εἰρήκει αὐτοῖς καὶ ἡτοίμασαν τὸ πάσχα.&nbsp;&nbsp;</span>
<span class="ver"><b>14</b></span> <span class="text">Καὶ ὅτε ἐγένετο ἡ ὥρα, ἀνέπεσεν καὶ οἱ ἀπόστολοι σὺν αὐτῷ.&nbsp;&nbsp;</span>
<span class="ver"><b>15</b></span> <span class="text">καὶ εἶπεν πρὸς αὐτούς·&nbsp;&nbsp; ἐπιθυμίᾳ ἐπεθύμησα τοῦτο τὸ πάσχα φαγεῖν μεθ᾽ ὑμῶν πρὸ τοῦ με παθεῖν·&nbsp;&nbsp;</span>
<span class="ver"><b>16</b></span> <span class="text">λέγω γὰρ ὑμῖν ὅτι οὐ μὴ φάγω αὐτὸ ἕως ὅτου πληρωθῇ ἐν τῇ βασιλείᾳ τοῦ θεοῦ.&nbsp;&nbsp;</span>
<span class="ver"><b>17</b></span> <span class="text">καὶ δεξάμενος ποτήριον εὐχαριστήσας εἶπεν·&nbsp;&nbsp; λάβετε τοῦτο καὶ διαμερίσατε εἰς ἑαυτούς·&nbsp;&nbsp;</span>
<span class="ver"><b>18</b></span> <span class="text">λέγω γὰρ ὑμῖν, οὐ μὴ πίω ἀπὸ τοῦ νῦν ἀπὸ τοῦ γενήματος τῆς ἀμπέλου ἕως οὗ ἡ βασιλεία τοῦ θεοῦ ἔλθῃ.&nbsp;&nbsp;</span>
<span class="ver"><b>19</b></span> <span class="text">Καὶ λαβὼν ἄρτον εὐχαριστήσας ἔκλασεν καὶ ἔδωκεν αὐτοῖς λέγων·&nbsp;&nbsp; τοῦτό ἐστιν τὸ σῶμά μου τὸ ὑπὲρ ὑμῶν διδόμενον·&nbsp;&nbsp; τοῦτο ποιεῖτε εἰς τὴν ἐμὴν ἀνάμνησιν.&nbsp;&nbsp;</span>
<span class="ver"><b>20</b></span> <span class="text">καὶ τὸ ποτήριον ὡσαύτως μετὰ τὸ δειπνῆσαι, λέγων·&nbsp;&nbsp; τοῦτο τὸ ποτήριον ἡ καινὴ διαθήκη ἐν τῷ αἵματί μου τὸ ὑπὲρ ὑμῶν ἐκχυννόμενον.&nbsp;&nbsp;</span>
<span class="ver"><b>21</b></span> <span class="text">Πλὴν ἰδοὺ ἡ χεὶρ τοῦ παραδιδόντος με μετ᾽ ἐμοῦ ἐπὶ τῆς τραπέζης.&nbsp;&nbsp;</span>
<span class="ver"><b>22</b></span> <span class="text">ὅτι ὁ υἱὸς μὲν τοῦ ἀνθρώπου κατὰ τὸ ὡρισμένον πορεύεται, πλὴν οὐαὶ τῷ ἀνθρώπῳ ἐκείνῳ δι᾽ οὗ παραδίδοται.&nbsp;&nbsp;</span>
<span class="ver"><b>23</b></span> <span class="text">καὶ αὐτοὶ ἤρξαντο συνζητεῖν πρὸς ἑαυτοὺς τὸ τίς ἄρα εἴη ἐξ αὐτῶν ὁ τοῦτο μέλλων πράσσειν.&nbsp;&nbsp;</span>
<span class="ver"><b>24</b></span> <span class="text">Ἐγένετο δὲ καὶ φιλονικία ἐν αὐτοῖς, τὸ τίς αὐτῶν δοκεῖ εἶναι μείζων.&nbsp;&nbsp;</span>
<span class="ver"><b>25</b></span> <span class="text">ὁ δὲ εἶπεν αὐτοῖς·&nbsp;&nbsp; οἱ βασιλεῖς τῶν ἐθνῶν κυριεύουσιν αὐτῶν καὶ οἱ ἐξουσιάζοντες αὐτῶν εὐεργέται καλοῦνται.&nbsp;&nbsp;</span>
<span class="ver"><b>26</b></span> <span class="text">ὑμεῖς δὲ οὐχ οὕτως, ἀλλ᾽ ὁ μείζων ἐν ὑμῖν γενέσθω ὡς ὁ νεώτερος καὶ ὁ ἡγούμενος ὡς ὁ διακονῶν.&nbsp;&nbsp;</span>
<span class="ver"><b>27</b></span> <span class="text">τίς γὰρ μείζων, ὁ ἀνακείμενος ἢ ὁ διακονῶν;&nbsp;&nbsp; οὐχὶ ὁ ἀνακείμενος;&nbsp;&nbsp; ἐγὼ δὲ ἐν μέσῳ ὑμῶν εἰμι ὡς ὁ διακονῶν.&nbsp;&nbsp;</span>
<span class="ver"><b>28</b></span> <span class="text">Ὑμεῖς δέ ἐστε οἱ διαμεμενηκότες μετ᾽ ἐμοῦ ἐν τοῖς πειρασμοῖς μου·&nbsp;&nbsp;</span>
<span class="ver"><b>29</b></span> <span class="text">κἀγὼ διατίθεμαι ὑμῖν καθὼς διέθετό μοι ὁ πατήρ μου βασιλείαν,</span>
<span class="ver"><b>30</b></span> <span class="text">ἵνα ἔσθητε καὶ πίνητε ἐπὶ τῆς τραπέζης μου ἐν τῇ βασιλείᾳ μου, καὶ καθήσεσθε ἐπὶ θρόνων τὰς δώδεκα φυλὰς κρίνοντες τοῦ Ἰσραήλ.&nbsp;&nbsp;</span>
<span class="ver"><b>31</b></span> <span class="text">Σίμων Σίμων, ἰδοὺ ὁ σατανᾶς ἐξῃτήσατο ὑμᾶς τοῦ σινιάσαι ὡς τὸν σῖτον·&nbsp;&nbsp;</span>
<span class="ver"><b>32</b></span> <span class="text">ἐγὼ δὲ ἐδεήθην περὶ σοῦ ἵνα μὴ ἐκλίπῃ ἡ πίστις σου·&nbsp;&nbsp; καὶ σύ ποτε ἐπιστρέψας στήρισον τοὺς ἀδελφούς σου.&nbsp;&nbsp;</span>
<span class="ver"><b>33</b></span> <span class="text">ὁ δὲ εἶπεν αὐτῷ·&nbsp;&nbsp; κύριε, μετὰ σοῦ ἕτοιμός εἰμι καὶ εἰς φυλακὴν καὶ εἰς θάνατον πορεύεσθαι.&nbsp;&nbsp;</span>
<span class="ver"><b>34</b></span> <span class="text">ὁ δὲ εἶπεν·&nbsp;&nbsp; λέγω σοι, Πέτρε, οὐ φωνήσει σήμερον ἀλέκτωρ ἕως τρίς με ἀπαρνήσῃ εἰδέναι.&nbsp;&nbsp;</span>
<span class="ver"><b>35</b></span> <span class="text">Καὶ εἶπεν αὐτοῖς·&nbsp;&nbsp; ὅτε ἀπέστειλα ὑμᾶς ἄτερ βαλλαντίου καὶ πήρας καὶ ὑποδημάτων, μή τινος ὑστερήσατε;&nbsp;&nbsp; οἱ δὲ εἶπαν·&nbsp;&nbsp; οὐθενός.&nbsp;&nbsp;</span>
<span class="ver"><b>36</b></span> <span class="text">εἶπεν δὲ αὐτοῖς·&nbsp;&nbsp; ἀλλὰ νῦν ὁ ἔχων βαλλάντιον ἀράτω, ὁμοίως καὶ πήραν, καὶ ὁ μὴ ἔχων πωλησάτω τὸ ἱμάτιον αὐτοῦ καὶ ἀγορασάτω μάχαιραν.&nbsp;&nbsp;</span>
<span class="ver"><b>37</b></span> <span class="text">λέγω γὰρ ὑμῖν ὅτι τοῦτο τὸ γεγραμμένον δεῖ τελεσθῆναι ἐν ἐμοί, τό·&nbsp;&nbsp; καὶ μετὰ ἀνόμων ἐλογίσθη·&nbsp;&nbsp; καὶ γὰρ τὸ περὶ ἐμοῦ τέλος ἔχει.&nbsp;&nbsp;</span>
<span class="ver"><b>38</b></span> <span class="text">οἱ δὲ εἶπαν·&nbsp;&nbsp; κύριε, ἰδοὺ μάχαιραι ὧδε δύο.&nbsp;&nbsp; ὁ δὲ εἶπεν αὐτοῖς·&nbsp;&nbsp; ἱκανόν ἐστιν.&nbsp;&nbsp;</span>
<span class="ver"><b>39</b></span> <span class="text">Καὶ ἐξελθὼν ἐπορεύθη κατὰ τὸ ἔθος εἰς τὸ ὄρος τῶν ἐλαιῶν, ἠκολούθησαν δὲ αὐτῷ καὶ οἱ μαθηταί.&nbsp;&nbsp;</span>
<span class="ver"><b>40</b></span> <span class="text">γενόμενος δὲ ἐπὶ τοῦ τόπου εἶπεν αὐτοῖς·&nbsp;&nbsp; προσεύχεσθε μὴ εἰσελθεῖν εἰς πειρασμόν.&nbsp;&nbsp;</span>
<span class="ver"><b>41</b></span> <span class="text">καὶ αὐτὸς ἀπεσπάσθη ἀπ᾽ αὐτῶν ὡσεὶ λίθου βολὴν καὶ θεὶς τὰ γόνατα προσηύχετο</span>
<span class="ver"><b>42</b></span> <span class="text">λέγων·&nbsp;&nbsp; πάτερ, εἰ βούλει παρένεγκε τοῦτο τὸ ποτήριον ἀπ᾽ ἐμοῦ·&nbsp;&nbsp; πλὴν μὴ τὸ θέλημά μου ἀλλὰ τὸ σὸν γινέσθω.&nbsp;&nbsp;</span>
<span class="ver"><b>43</b></span> <span class="text"></span>
<span class="ver"><b>44</b></span> <span class="text"></span>
<span class="ver"><b>45</b></span> <span class="text">καὶ ἀναστὰς ἀπὸ τῆς προσευχῆς ἐλθὼν πρὸς τοὺς μαθητὰς εὗρεν κοιμωμένους αὐτοὺς ἀπὸ τῆς λύπης,</span>
<span class="ver"><b>46</b></span> <span class="text">καὶ εἶπεν αὐτοῖς·&nbsp;&nbsp; τί καθεύδετε;&nbsp;&nbsp; ἀναστάντες προσεύχεσθε, ἵνα μὴ εἰσέλθητε εἰς πειρασμόν.&nbsp;&nbsp;</span>
<span class="ver"><b>47</b></span> <span class="text">Ἔτι αὐτοῦ λαλοῦντος ἰδοὺ ὄχλος, καὶ ὁ λεγόμενος Ἰούδας εἷς τῶν δώδεκα προήρχετο αὐτοὺς καὶ ἤγγισεν τῷ Ἰησοῦ φιλῆσαι αὐτόν.&nbsp;&nbsp;</span>
<span class="ver"><b>48</b></span> <span class="text">Ἰησοῦς δὲ εἶπεν αὐτῷ·&nbsp;&nbsp; Ἰούδα, φιλήματι τὸν υἱὸν τοῦ ἀνθρώπου παραδίδως;&nbsp;&nbsp;</span>
<span class="ver"><b>49</b></span> <span class="text">Ἰδόντες δὲ οἱ περὶ αὐτὸν τὸ ἐσόμενον εἶπαν·&nbsp;&nbsp; κύριε, εἰ πατάξομεν ἐν μαχαίρῃ;&nbsp;&nbsp;</span>
<span class="ver"><b>50</b></span> <span class="text">καὶ ἐπάταξεν εἷς τις ἐξ αὐτῶν τὸν δοῦλον τοῦ ἀρχιερέως καὶ ἀφεῖλεν τὸ οὖς αὐτοῦ τὸ δεξιόν.&nbsp;&nbsp;</span>
<span class="ver"><b>51</b></span> <span class="text">ἀποκριθεὶς δὲ ὁ Ἰησοῦς εἶπεν·&nbsp;&nbsp; ἐᾶτε ἕως τούτου·&nbsp;&nbsp; καὶ ἁψάμενος τοῦ ὠτίου ἰάσατο αὐτόν.&nbsp;&nbsp;</span>
<span class="ver"><b>52</b></span> <span class="text">Εἶπεν δὲ Ἰησοῦς πρὸς τοὺς παραγενομένους ἐπ᾽ αὐτὸν ἀρχιερεῖς καὶ στρατηγοὺς τοῦ ἱεροῦ καὶ πρεσβυτέρους·&nbsp;&nbsp; ὡς ἐπὶ λῃστὴν ἐξήλθατε μετὰ μαχαιρῶν καὶ ξύλων;&nbsp;&nbsp;</span>
<span class="ver"><b>53</b></span> <span class="text">καθ᾽ ἡμέραν ὄντος μου μεθ᾽ ὑμῶν ἐν τῷ ἱερῷ οὐκ ἐξετείνατε τὰς χεῖρας ἐπ᾽ ἐμέ, ἀλλ᾽ αὕτη ἐστὶν ὑμῶν ἡ ὥρα καὶ ἡ ἐξουσία τοῦ σκότους.&nbsp;&nbsp;</span>
<span class="ver"><b>54</b></span> <span class="text">Συλλαβόντες δὲ αὐτὸν ἤγαγον καὶ εἰσήγαγον εἰς τὴν οἰκίαν τοῦ ἀρχιερέως·&nbsp;&nbsp; ὁ δὲ Πέτρος ἠκολούθει μακρόθεν.&nbsp;&nbsp;</span>
<span class="ver"><b>55</b></span> <span class="text">περιαψάντων δὲ πῦρ ἐν μέσῳ τῆς αὐλῆς καὶ συνκαθισάντων ἐκάθητο ὁ Πέτρος μέσος αὐτῶν.&nbsp;&nbsp;</span>
<span class="ver"><b>56</b></span> <span class="text">ἰδοῦσα δὲ αὐτὸν παιδίσκη τις καθήμενον πρὸς τὸ φῶς καὶ ἀτενίσασα αὐτῷ εἶπεν·&nbsp;&nbsp; καὶ οὗτος σὺν αὐτῷ ἦν.&nbsp;&nbsp;</span>
<span class="ver"><b>57</b></span> <span class="text">ὁ δὲ ἠρνήσατο λέγων·&nbsp;&nbsp; οὐκ οἶδα αὐτόν, γύναι.&nbsp;&nbsp;</span>
<span class="ver"><b>58</b></span> <span class="text">καὶ μετὰ βραχὺ ἕτερος ἰδὼν αὐτὸν ἔφη·&nbsp;&nbsp; καὶ σὺ ἐξ αὐτῶν εἶ.&nbsp;&nbsp; ὁ δὲ Πέτρος ἔφη·&nbsp;&nbsp; ἄνθρωπε, οὐκ εἰμί.&nbsp;&nbsp;</span>
<span class="ver"><b>59</b></span> <span class="text">καὶ διαστάσης ὡσεὶ ὥρας μιᾶς ἄλλος τις διϊσχυρίζετο λέγων·&nbsp;&nbsp; ἐπ᾽ ἀληθείας καὶ οὗτος μετ᾽ αὐτοῦ ἦν, καὶ γὰρ Γαλιλαῖός ἐστιν.&nbsp;&nbsp;</span>
<span class="ver"><b>60</b></span> <span class="text">εἶπεν δὲ ὁ Πέτρος·&nbsp;&nbsp; ἄνθρωπε, οὐκ οἶδα ὃ λέγεις.&nbsp;&nbsp; καὶ παραχρῆμα ἔτι λαλοῦντος αὐτοῦ ἐφώνησεν ἀλέκτωρ.&nbsp;&nbsp;</span>
<span class="ver"><b>61</b></span> <span class="text">καὶ στραφεὶς ὁ κύριος ἐνέβλεψεν τῷ Πέτρῳ, καὶ ὑπεμνήσθη ὁ Πέτρος τοῦ ῥήματος τοῦ κυρίου ὡς εἶπεν αὐτῷ ὅτι πρὶν ἀλέκτορα φωνῆσαι σήμερον ἀπαρνήσῃ με τρίς.&nbsp;&nbsp;</span>
<span class="ver"><b>62</b></span> <span class="text">καὶ ἐξελθὼν ἔξω ἔκλαυσεν πικρῶς.&nbsp;&nbsp;</span>
<span class="ver"><b>63</b></span> <span class="text">Καὶ οἱ ἄνδρες οἱ συνέχοντες αὐτὸν ἐνέπαιζον αὐτῷ δέροντες,</span>
<span class="ver"><b>64</b></span> <span class="text">καὶ περικαλύψαντες αὐτὸν ἐπηρώτων λέγοντες·&nbsp;&nbsp; προφήτευσον, τίς ἐστιν ὁ παίσας σε;&nbsp;&nbsp;</span>
<span class="ver"><b>65</b></span> <span class="text">καὶ ἕτερα πολλὰ βλασφημοῦντες ἔλεγον εἰς αὐτόν.&nbsp;&nbsp;</span>
<span class="ver"><b>66</b></span> <span class="text">Καὶ ὡς ἐγένετο ἡμέρα, συνήχθη τὸ πρεσβυτέριον τοῦ λαοῦ, ἀρχιερεῖς τε καὶ γραμματεῖς, καὶ ἀπήγαγον αὐτὸν εἰς τὸ συνέδριον αὐτῶν</span>
<span class="ver"><b>67</b></span> <span class="text">λέγοντες·&nbsp;&nbsp; εἰ σὺ εἶ ὁ χριστός, εἰπὸν ἡμῖν.&nbsp;&nbsp; εἶπεν δὲ αὐτοῖς·&nbsp;&nbsp; ἐὰν ὑμῖν εἴπω, οὐ μὴ πιστεύσητε·&nbsp;&nbsp;</span>
<span class="ver"><b>68</b></span> <span class="text">ἐὰν δὲ ἐρωτήσω, οὐ μὴ ἀποκριθῆτε.&nbsp;&nbsp;</span>
<span class="ver"><b>69</b></span> <span class="text">ἀπὸ τοῦ νῦν δὲ ἔσται ὁ υἱὸς τοῦ ἀνθρώπου καθήμενος ἐκ δεξιῶν τῆς δυνάμεως τοῦ θεοῦ.&nbsp;&nbsp;</span>
<span class="ver"><b>70</b></span> <span class="text">εἶπαν δὲ πάντες·&nbsp;&nbsp; σὺ οὖν εἶ ὁ υἱὸς τοῦ θεοῦ;&nbsp;&nbsp; ὁ δὲ πρὸς αὐτοὺς ἔφη·&nbsp;&nbsp; ὑμεῖς λέγετε ὅτι ἐγώ εἰμι.&nbsp;&nbsp;</span>
<span class="ver"><b>71</b></span> <span class="text">οἱ δὲ εἶπαν·&nbsp;&nbsp; τί ἔτι ἔχομεν μαρτυρίας χρείαν;&nbsp;&nbsp; αὐτοὶ γὰρ ἠκούσαμεν ἀπὸ τοῦ στόματος αὐτοῦ.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;23</div>
<span class="ver"><b>1</b></span> <span class="text">Καὶ ἀναστὰν ἅπαν τὸ πλῆθος αὐτῶν ἤγαγον αὐτὸν ἐπὶ τὸν Πειλᾶτον.&nbsp;&nbsp;</span>
<span class="ver"><b>2</b></span> <span class="text">Ἤρξαντο δὲ κατηγορεῖν αὐτοῦ λέγοντες·&nbsp;&nbsp; τοῦτον εὕρομεν διαστρέφοντα τὸ ἔθνος ἡμῶν καὶ κωλύοντα φόρους Καίσαρι διδόναι καὶ λέγοντα ἑαυτὸν χριστὸν βασιλέα εἶναι.&nbsp;&nbsp;</span>
<span class="ver"><b>3</b></span> <span class="text">ὁ δὲ Πειλᾶτος ἠρώτησεν αὐτὸν λέγων·&nbsp;&nbsp; σὺ εἶ ὁ βασιλεὺς τῶν Ἰουδαίων;&nbsp;&nbsp; ὁ δὲ ἀποκριθεὶς αὐτῷ ἔφη·&nbsp;&nbsp; σὺ λέγεις.&nbsp;&nbsp;</span>
<span class="ver"><b>4</b></span> <span class="text">ὁ δὲ Πειλᾶτος εἶπεν πρὸς τοὺς ἀρχιερεῖς καὶ τοὺς ὄχλους·&nbsp;&nbsp; οὐδὲν εὑρίσκω αἴτιον ἐν τῷ ἀνθρώπῳ τούτῳ.&nbsp;&nbsp;</span>
<span class="ver"><b>5</b></span> <span class="text">οἱ δὲ ἐπίσχυον λέγοντες ὅτι ἀνασείει τὸν λαὸν διδάσκων καθ᾽ ὅλης τῆς Ἰουδαίας, καὶ ἀρξάμενος ἀπὸ τῆς Γαλιλαίας ἕως ὧδε.&nbsp;&nbsp;</span>
<span class="ver"><b>6</b></span> <span class="text">Πειλᾶτος δὲ ἀκούσας ἐπηρώτησεν εἰ ὁ ἄνθρωπος Γαλιλαῖός ἐστιν,</span>
<span class="ver"><b>7</b></span> <span class="text">καὶ ἐπιγνοὺς ὅτι ἐκ τῆς ἐξουσίας Ἡρῴδου ἐστὶν ἀνέπεμψεν αὐτὸν πρὸς Ἡρῴδην, ὄντα καὶ αὐτὸν ἐν Ἱεροσολύμοις ἐν ταύταις ταῖς ἡμέραις.&nbsp;&nbsp;</span>
<span class="ver"><b>8</b></span> <span class="text">Ὁ δὲ Ἡρῴδης ἰδὼν τὸν Ἰησοῦν ἐχάρη λείαν, ἦν γὰρ ἐξ ἱκανῶν χρόνων θέλων ἰδεῖν αὐτὸν διὰ τὸ ἀκούειν περὶ αὐτοῦ καὶ ἤλπιζέν τι σημεῖον ἰδεῖν ὑπ᾽ αὐτοῦ γινόμενον.&nbsp;&nbsp;</span>
<span class="ver"><b>9</b></span> <span class="text">ἐπηρώτα δὲ αὐτὸν ἐν λόγοις ἱκανοῖς, αὐτὸς δὲ οὐδὲν ἀπεκρίνατο αὐτῷ.&nbsp;&nbsp;</span>
<span class="ver"><b>10</b></span> <span class="text">ἵστήκεισαν δὲ οἱ ἀρχιερεῖς καὶ οἱ γραμματεῖς εὐτόνως κατηγοροῦντες αὐτοῦ.&nbsp;&nbsp;</span>
<span class="ver"><b>11</b></span> <span class="text">ἐξουθενήσας δὲ αὐτὸν καὶ ὁ Ἡρῴδης σὺν τοῖς στρατεύμασιν αὐτοῦ καὶ ἐμπαίξας περιβαλὼν ἐσθῆτα λαμπρὰν ἀνέπεμψεν αὐτὸν τῷ Πειλάτῳ.&nbsp;&nbsp;</span>
<span class="ver"><b>12</b></span> <span class="text">ἐγένοντο δὲ φίλοι ὅ τε Ἡρῴδης καὶ ὁ Πειλᾶτος ἐν αὐτῇ τῇ ἡμέρᾳ μετ᾽ ἀλλήλων·&nbsp;&nbsp; προϋπῆρχον γὰρ ἐν ἔχθρᾳ ὄντες πρὸς αὐτούς.&nbsp;&nbsp;</span>
<span class="ver"><b>13</b></span> <span class="text">Πειλᾶτος δὲ συνκαλεσάμενος τοὺς ἀρχιερεῖς καὶ τοὺς ἄρχοντας καὶ τὸν λαὸν</span>
<span class="ver"><b>14</b></span> <span class="text">εἶπεν πρὸς αὐτούς·&nbsp;&nbsp; προσηνέγκατέ μοι τὸν ἄνθρωπον τοῦτον ὡς ἀποστρέφοντα τὸν λαόν, καὶ ἰδοὺ ἐγὼ ἐνώπιον ὑμῶν ἀνακρίνας οὐθὲν εὗρον ἐν τῷ ἀνθρώπῳ τούτῳ αἴτιον ὧν κατηγορεῖτε κατ᾽ αὐτοῦ.&nbsp;&nbsp;</span>
<span class="ver"><b>15</b></span> <span class="text">ἀλλ᾽ οὐδὲ Ἡρῴδης, ἀνέπεμψεν γὰρ αὐτὸν πρὸς ἡμᾶς, καὶ ἰδοὺ οὐδὲν ἄξιον θανάτου ἐστὶν πεπραγμένον αὐτῷ·&nbsp;&nbsp;</span>
<span class="ver"><b>16</b></span> <span class="text">παιδεύσας οὖν αὐτὸν ἀπολύσω.&nbsp;&nbsp;</span>
<span class="ver"><b>17</b></span> <span class="text"></span>
<span class="ver"><b>18</b></span> <span class="text">Ἀνέκραγον δὲ πανπληθεὶ λέγοντες·&nbsp;&nbsp; αἶρε τοῦτον, ἀπόλυσον δὲ ἡμῖν τὸν Βαραββᾶν·&nbsp;&nbsp;</span>
<span class="ver"><b>19</b></span> <span class="text">ὅστις ἦν διὰ στάσιν τινὰ γενομένην ἐν τῇ πόλει καὶ φόνον βληθεὶς ἐν τῇ φυλακῇ.&nbsp;&nbsp;</span>
<span class="ver"><b>20</b></span> <span class="text">πάλιν δὲ ὁ Πειλᾶτος προσεφώνησεν αὐτοῖς θέλων ἀπολῦσαι τὸν Ἰησοῦν.&nbsp;&nbsp;</span>
<span class="ver"><b>21</b></span> <span class="text">οἱ δὲ ἐπεφώνουν λέγοντες·&nbsp;&nbsp; σταύρου σταύρου αὐτόν.&nbsp;&nbsp;</span>
<span class="ver"><b>22</b></span> <span class="text">ὁ δὲ τρίτον εἶπεν πρὸς αὐτούς·&nbsp;&nbsp; τί γὰρ κακὸν ἐποίησεν οὗτος;&nbsp;&nbsp; οὐδὲν αἴτιον θανάτου εὗρον ἐν αὐτῷ·&nbsp;&nbsp; παιδεύσας οὖν αὐτὸν ἀπολύσω.&nbsp;&nbsp;</span>
<span class="ver"><b>23</b></span> <span class="text">οἱ δὲ ἐπέκειντο φωναῖς μεγάλαις αἰτούμενοι αὐτὸν σταυρωθῆναι, καὶ κατίσχυον αἱ φωναὶ αὐτῶν.&nbsp;&nbsp;</span>
<span class="ver"><b>24</b></span> <span class="text">Καὶ Πειλᾶτος ἐπέκρινεν γενέσθαι τὸ αἴτημα αὐτῶν·&nbsp;&nbsp;</span>
<span class="ver"><b>25</b></span> <span class="text">ἀπέλυσεν δὲ τὸν διὰ στάσιν καὶ φόνον βεβλημένον εἰς φυλακὴν ὃν ᾐτοῦντο, τὸν δὲ Ἰησοῦν παρέδωκεν τῷ θελήματι αὐτῶν.&nbsp;&nbsp;</span>
<span class="ver"><b>26</b></span> <span class="text">Καὶ ὡς ἀπήγαγον αὐτόν, ἐπιλαβόμενοι Σίμωνά τινα Κυρηναῖον ἐρχόμενον ἀπ᾽ ἀγροῦ ἐπέθηκαν αὐτῷ τὸν σταυρὸν φέρειν ὄπισθεν τοῦ Ἰησοῦ.&nbsp;&nbsp;</span>
<span class="ver"><b>27</b></span> <span class="text">Ἠκολούθει δὲ αὐτῷ πολὺ πλῆθος τοῦ λαοῦ καὶ γυναικῶν αἳ ἐκόπτοντο καὶ ἐθρήνουν αὐτόν.&nbsp;&nbsp;</span>
<span class="ver"><b>28</b></span> <span class="text">στραφεὶς δὲ πρὸς αὐτὰς ὁ Ἰησοῦς εἶπεν·&nbsp;&nbsp; θυγατέρες Ἰερουσαλήμ, μὴ κλαίετε ἐπ᾽ ἐμέ·&nbsp;&nbsp; πλὴν ἐφ᾽ ἑαυτὰς κλαίετε καὶ ἐπὶ τὰ τέκνα ὑμῶν,</span>
<span class="ver"><b>29</b></span> <span class="text">ὅτι ἰδοὺ ἔρχονται ἡμέραι ἐν αἷς ἐροῦσιν·&nbsp;&nbsp; μακάριαι αἱ στεῖραι καὶ αἱ κοιλίαι αἳ οὐκ ἐγέννησαν καὶ μαστοὶ οἳ οὐκ ἔθρεψαν.&nbsp;&nbsp;</span>
<span class="ver"><b>30</b></span> <span class="text">τότε ἄρξονται λέγειν τοῖς ὄρεσιν·&nbsp;&nbsp; πέσετε ἐφ᾽ ἡμᾶς, καὶ τοῖς βουνοῖς·&nbsp;&nbsp; καλύψατε ἡμᾶς·&nbsp;&nbsp;</span>
<span class="ver"><b>31</b></span> <span class="text">ὅτι εἰ ἐν τῷ ὑγρῷ ξύλῳ ταῦτα ποιοῦσιν, ἐν τῷ ξηρῷ τί γένηται;&nbsp;&nbsp;</span>
<span class="ver"><b>32</b></span> <span class="text">Ἤγοντο δὲ καὶ ἕτεροι κακοῦργοι δύο σὺν αὐτῷ ἀναιρεθῆναι.&nbsp;&nbsp;</span>
<span class="ver"><b>33</b></span> <span class="text">Καὶ ὅτε ἦλθον ἐπὶ τὸν τόπον τὸν καλούμενον Κρανίον, ἐκεῖ ἐσταύρωσαν αὐτὸν καὶ τοὺς κακούργους, ὃν μὲν ἐκ δεξιῶν ὃν δὲ ἐξ ἀριστερῶν.&nbsp;&nbsp;</span>
<span class="ver"><b>34</b></span> <span class="text">διαμεριζόμενοι δὲ τὰ ἱμάτια αὐτοῦ ἔβαλον κλῆρον.&nbsp;&nbsp;</span>
<span class="ver"><b>35</b></span> <span class="text">Καὶ ἵστήκει ὁ λαὸς θεωρῶν.&nbsp;&nbsp; ἐξεμυκτήριζον δὲ καὶ οἱ ἄρχοντες λέγοντες·&nbsp;&nbsp; ἄλλους ἔσωσεν, σωσάτω ἑαυτόν, εἰ οὗτός ἐστιν ὁ χριστὸς τοῦ θεοῦ ὁ ἐκλεκτός.&nbsp;&nbsp;</span>
<span class="ver"><b>36</b></span> <span class="text">ἐνέπαιξαν δὲ αὐτῷ καὶ οἱ στρατιῶται προσερχόμενοι, ὄξος προσφέροντες αὐτῷ</span>
<span class="ver"><b>37</b></span> <span class="text">καὶ λέγοντες·&nbsp;&nbsp; εἰ σὺ εἶ ὁ βασιλεὺς τῶν Ἰουδαίων, σῶσον σεαυτόν.&nbsp;&nbsp;</span>
<span class="ver"><b>38</b></span> <span class="text">ἦν δὲ καὶ ἐπιγραφὴ ἐπ᾽ αὐτῷ·&nbsp;&nbsp; ὁ βασιλεὺς τῶν Ἰουδαίων οὗτος.&nbsp;&nbsp;</span>
<span class="ver"><b>39</b></span> <span class="text">Εἷς δὲ τῶν κρεμασθέντων κακούργων ἐβλασφήμει αὐτὸν λέγων·&nbsp;&nbsp; οὐχὶ σὺ εἶ ὁ χριστός;&nbsp;&nbsp; σῶσον σεαυτὸν καὶ ἡμᾶς.&nbsp;&nbsp;</span>
<span class="ver"><b>40</b></span> <span class="text">ἀποκριθεὶς δὲ ὁ ἕτερος ἐπιτιμῶν αὐτῷ ἔφη·&nbsp;&nbsp; οὐδὲ φοβῇ σὺ τὸν θεόν, ὅτι ἐν τῷ αὐτῷ κρίματι εἶ;&nbsp;&nbsp;</span>
<span class="ver"><b>41</b></span> <span class="text">καὶ ἡμεῖς μὲν δικαίως, ἄξια γὰρ ὧν ἐπράξαμεν ἀπολαμβάνομεν·&nbsp;&nbsp; οὗτος δὲ οὐδὲν ἄτοπον ἔπραξεν.&nbsp;&nbsp;</span>
<span class="ver"><b>42</b></span> <span class="text">καὶ ἔλεγεν·&nbsp;&nbsp; Ἰησοῦ, μνήσθητί μου ὅταν ἔλθῃς εἰς τὴν βασιλείαν σου.&nbsp;&nbsp;</span>
<span class="ver"><b>43</b></span> <span class="text">καὶ εἶπεν αὐτῷ·&nbsp;&nbsp; ἀμήν σοι λέγω, σήμερον μετ᾽ ἐμοῦ ἔσῃ ἐν τῷ παραδείσῳ.&nbsp;&nbsp;</span>
<span class="ver"><b>44</b></span> <span class="text">Καὶ ἦν ἤδη ὡσεὶ ὥρα ἕκτη καὶ σκότος ἐγένετο ἐφ᾽ ὅλην τὴν γῆν ἕως ὥρας ἐνάτης</span>
<span class="ver"><b>45</b></span> <span class="text">τοῦ ἡλίου ἐκλειπόντος, ἐσχίσθη δὲ τὸ καταπέτασμα τοῦ ναοῦ μέσον.&nbsp;&nbsp;</span>
<span class="ver"><b>46</b></span> <span class="text">καὶ φωνήσας φωνῇ μεγάλῃ ὁ Ἰησοῦς εἶπεν·&nbsp;&nbsp; πάτερ, εἰς χεῖράς σου παρατίθεμαι τὸ πνεῦμά μου.&nbsp;&nbsp; τοῦτο δὲ εἰπὼν ἐξέπνευσεν.&nbsp;&nbsp;</span>
<span class="ver"><b>47</b></span> <span class="text">Ἰδὼν δὲ ὁ ἑκατοντάρχης τὸ γενόμενον ἐδόξαζεν τὸν θεὸν λέγων·&nbsp;&nbsp; ὄντως ὁ ἄνθρωπος οὗτος δίκαιος ἦν.&nbsp;&nbsp;</span>
<span class="ver"><b>48</b></span> <span class="text">καὶ πάντες οἱ συνπαραγενόμενοι ὄχλοι ἐπὶ τὴν θεωρίαν ταύτην, θεωρήσαντες τὰ γενόμενα, τύπτοντες τὰ στήθη ὑπέστρεφον.&nbsp;&nbsp;</span>
<span class="ver"><b>49</b></span> <span class="text">Εἱστήκεισαν δὲ πάντες οἱ γνωστοὶ αὐτῷ ἀπὸ μακρόθεν καὶ γυναῖκες αἱ συνακολουθοῦσαι αὐτῷ ἀπὸ τῆς Γαλιλαίας ὁρῶσαι ταῦτα.&nbsp;&nbsp;</span>
<span class="ver"><b>50</b></span> <span class="text">Καὶ ἰδοὺ ἀνὴρ ὀνόματι Ἰωσὴφ βουλευτὴς ὑπάρχων καὶ ἀνὴρ ἀγαθὸς καὶ δίκαιος</span>
<span class="ver"><b>51</b></span> <span class="text">– οὗτος οὐκ ἦν συνκατατεθειμένος τῇ βουλῇ καὶ τῇ πράξει αὐτῶν ἀπὸ Ἁριμαθαίας πόλεως τῶν Ἰουδαίων, ὃς προσεδέχετο τὴν βασιλείαν τοῦ θεοῦ,</span>
<span class="ver"><b>52</b></span> <span class="text">οὗτος προσελθὼν τῷ Πειλάτῳ ᾐτήσατο τὸ σῶμα τοῦ Ἰησοῦ</span>
<span class="ver"><b>53</b></span> <span class="text">καὶ καθελὼν ἐνετύλιξεν αὐτὸ σινδόνι καὶ ἔθηκεν αὐτὸν ἐν μνήματι λαξευτῷ οὗ οὐκ ἦν οὐδεὶς οὔπω κείμενος.&nbsp;&nbsp;</span>
<span class="ver"><b>54</b></span> <span class="text">καὶ ἡμέρα ἦν παρασκευῆς καὶ σάββατον ἐπέφωσκεν.&nbsp;&nbsp;</span>
<span class="ver"><b>55</b></span> <span class="text">Κατακολουθήσασαι δὲ αἱ γυναῖκες, αἵτινες ἦσαν συνεληλυθυῖαι ἐκ τῆς Γαλιλαίας αὐτῷ, ἐθεάσαντο τὸ μνημεῖον καὶ ὡς ἐτέθη τὸ σῶμα αὐτοῦ,</span>
<span class="ver"><b>56</b></span> <span class="text">ὑποστρέψασαι δὲ ἡτοίμασαν ἀρώματα καὶ μύρα.&nbsp;&nbsp; καὶ τὸ μὲν σάββατον ἡσύχασαν κατὰ τὴν ἐντολήν.&nbsp;&nbsp;</span>
<br><br><div class="chap">ΚΑΤΑ ΛΟΥΚΑΝ &ensp;24</div>
<span class="ver"><b>1</b></span> <span class="text">Τῇ δὲ μιᾷ τῶν σαββάτων ὄρθρου βαθέως ἐπὶ τὸ μνῆμα ἦλθαν φέρουσαι ἃ ἡτοίμασαν ἀρώματα.&nbsp;&nbsp;</span>
<span class="ver"><b>2</b></span> <span class="text">εὗρον δὲ τὸν λίθον ἀποκεκυλισμένον ἀπὸ τοῦ μνημείου,</span>
<span class="ver"><b>3</b></span> <span class="text">εἰσελθοῦσαι δὲ οὐχ εὗρον τὸ σῶμα τοῦ κυρίου Ἰησοῦ.&nbsp;&nbsp;</span>
<span class="ver"><b>4</b></span> <span class="text">καὶ ἐγένετο ἐν τῷ ἀπορεῖσθαι αὐτὰς περὶ τούτου καὶ ἰδοὺ ἄνδρες δύο ἐπέστησαν αὐταῖς ἐν ἐσθῆτι ἀστραπτούσῃ.&nbsp;&nbsp;</span>
<span class="ver"><b>5</b></span> <span class="text">ἐμφόβων δὲ γενομένων αὐτῶν καὶ κλινουσῶν τὰ πρόσωπα εἰς τὴν γῆν εἶπαν πρὸς αὐτάς·&nbsp;&nbsp; τί ζητεῖτε τὸν ζῶντα μετὰ τῶν νεκρῶν;&nbsp;&nbsp;</span>
<span class="ver"><b>6</b></span> <span class="text">οὐκ ἔστιν ὧδε, ἀλλὰ ἠγέρθη.&nbsp;&nbsp; μνήσθητε ὡς ἐλάλησεν ὑμῖν ἔτι ὢν ἐν τῇ Γαλιλαίᾳ</span>
<span class="ver"><b>7</b></span> <span class="text">λέγων τὸν υἱὸν τοῦ ἀνθρώπου ὅτι δεῖ παραδοθῆναι εἰς χεῖρας ἀνθρώπων ἁμαρτωλῶν καὶ σταυρωθῆναι καὶ τῇ τρίτῃ ἡμέρᾳ ἀναστῆναι.&nbsp;&nbsp;</span>
<span class="ver"><b>8</b></span> <span class="text">καὶ ἐμνήσθησαν τῶν ῥημάτων αὐτοῦ.&nbsp;&nbsp;</span>
<span class="ver"><b>9</b></span> <span class="text">Καὶ ὑποστρέψασαι ἀπὸ τοῦ μνημείου ἀπήγγειλαν ταῦτα πάντα τοῖς ἕνδεκα καὶ πᾶσιν τοῖς λοιποῖς.&nbsp;&nbsp;</span>
<span class="ver"><b>10</b></span> <span class="text">ἦσαν δὲ ἡ Μαγδαληνὴ Μαρία καὶ Ἰωάννα καὶ Μαρία ἡ Ἰακώβου καὶ αἱ λοιπαὶ σὺν αὐταῖς.&nbsp;&nbsp; ἔλεγον πρὸς τοὺς ἀποστόλους ταῦτα,</span>
<span class="ver"><b>11</b></span> <span class="text">καὶ ἐφάνησαν ἐνώπιον αὐτῶν ὡσεὶ λῆρος τὰ ῥήματα ταῦτα, καὶ ἠπίστουν αὐταῖς.&nbsp;&nbsp;</span>
<span class="ver"><b>12</b></span> <span class="text">Ὁ δὲ Πέτρος ἀναστὰς ἔδραμεν ἐπὶ τὸ μνημεῖον καὶ παρακύψας βλέπει τὰ ὀθόνια μόνα, καὶ ἀπῆλθεν πρὸς ἑαυτὸν θαυμάζων τὸ γεγονός.&nbsp;&nbsp;</span>
<span class="ver"><b>13</b></span> <span class="text">Καὶ ἰδοὺ δύο ἐξ αὐτῶν ἐν αὐτῇ τῇ ἡμέρᾳ ἦσαν πορευόμενοι εἰς κώμην ἀπέχουσαν σταδίους ἑξήκοντα ἀπὸ Ἰερουσαλήμ, ᾗ ὄνομα Ἐμμαοῦς,</span>
<span class="ver"><b>14</b></span> <span class="text">καὶ αὐτοὶ ὡμίλουν πρὸς ἀλλήλους περὶ πάντων τῶν συμβεβηκότων τούτων.&nbsp;&nbsp;</span>
<span class="ver"><b>15</b></span> <span class="text">καὶ ἐγένετο ἐν τῷ ὁμιλεῖν αὐτοὺς καὶ συνζητεῖν καὶ αὐτὸς Ἰησοῦς ἐγγίσας συνεπορεύετο αὐτοῖς,</span>
<span class="ver"><b>16</b></span> <span class="text">οἱ δὲ ὀφθαλμοὶ αὐτῶν ἐκρατοῦντο τοῦ μὴ ἐπιγνῶναι αὐτόν.&nbsp;&nbsp;</span>
<span class="ver"><b>17</b></span> <span class="text">εἶπεν δὲ πρὸς αὐτούς·&nbsp;&nbsp; τίνες οἱ λόγοι οὗτοι οὓς ἀντιβάλλετε πρὸς ἀλλήλους περιπατοῦντες;&nbsp;&nbsp; καὶ ἐστάθησαν σκυθρωποί.&nbsp;&nbsp;</span>
<span class="ver"><b>18</b></span> <span class="text">ἀποκριθεὶς δὲ εἷς ὀνόματι Κλεοπᾶς εἶπεν πρὸς αὐτόν·&nbsp;&nbsp; σὺ μόνος παροικεῖς Ἰερουσαλὴμ καὶ οὐκ ἔγνως τὰ γενόμενα ἐν αὐτῇ ἐν ταῖς ἡμέραις ταύταις;&nbsp;&nbsp;</span>
<span class="ver"><b>19</b></span> <span class="text">καὶ εἶπεν αὐτοῖς·&nbsp;&nbsp; ποῖα;&nbsp;&nbsp; οἱ δὲ εἶπαν αὐτῷ·&nbsp;&nbsp; τὰ περὶ Ἰησοῦ τοῦ Ναζαρηνοῦ, ὃς ἐγένετο ἀνὴρ προφήτης δυνατὸς ἐν ἔργῳ καὶ λόγῳ ἐναντίον τοῦ θεοῦ καὶ παντὸς τοῦ λαοῦ,</span>
<span class="ver"><b>20</b></span> <span class="text">ὅπως τε παρέδωκαν αὐτὸν οἱ ἀρχιερεῖς καὶ οἱ ἄρχοντες ἡμῶν εἰς κρίμα θανάτου καὶ ἐσταύρωσαν αὐτόν.&nbsp;&nbsp;</span>
<span class="ver"><b>21</b></span> <span class="text">ἡμεῖς δὲ ἠλπίζομεν ὅτι αὐτός ἐστιν ὁ μέλλων λυτροῦσθαι τὸν Ἰσραήλ·&nbsp;&nbsp; ἀλλά γε καὶ σὺν πᾶσιν τούτοις τρίτην ταύτην ἡμέραν ἄγει ἀφ᾽ οὗ ταῦτα ἐγένετο.&nbsp;&nbsp;</span>
<span class="ver"><b>22</b></span> <span class="text">ἀλλὰ καὶ γυναῖκές τινες ἐξ ἡμῶν ἐξέστησαν ἡμᾶς, γενόμεναι ὀρθριναὶ ἐπὶ τὸ μνημεῖον,</span>
<span class="ver"><b>23</b></span> <span class="text">καὶ μὴ εὑροῦσαι τὸ σῶμα αὐτοῦ ἦλθαν λέγουσαι καὶ ὀπτασίαν ἀγγέλων ἑωρακέναι, οἳ λέγουσιν αὐτὸν ζῆν.&nbsp;&nbsp;</span>
<span class="ver"><b>24</b></span> <span class="text">καὶ ἀπῆλθόν τινες τῶν σὺν ἡμῖν ἐπὶ τὸ μνημεῖον καὶ εὗρον οὕτως καθὼς καὶ αἱ γυναῖκες εἶπον, αὐτὸν δὲ οὐκ εἶδον.&nbsp;&nbsp;</span>
<span class="ver"><b>25</b></span> <span class="text">Καὶ αὐτὸς εἶπεν πρὸς αὐτούς·&nbsp;&nbsp; ὦ ἀνόητοι καὶ βραδεῖς τῇ καρδίᾳ τοῦ πιστεύειν ἐπὶ πᾶσιν οἷς ἐλάλησαν οἱ προφῆται·&nbsp;&nbsp;</span>
<span class="ver"><b>26</b></span> <span class="text">οὐχὶ ταῦτα ἔδει παθεῖν τὸν χριστὸν καὶ εἰσελθεῖν εἰς τὴν δόξαν αὐτοῦ;&nbsp;&nbsp;</span>
<span class="ver"><b>27</b></span> <span class="text">καὶ ἀρξάμενος ἀπὸ Μωϋσέως καὶ ἀπὸ πάντων τῶν προφητῶν διερμήνευσεν αὐτοῖς ἐν πάσαις ταῖς γραφαῖς τὰ περὶ ἑαυτοῦ.&nbsp;&nbsp;</span>
<span class="ver"><b>28</b></span> <span class="text">Καὶ ἤγγισαν εἰς τὴν κώμην οὗ ἐπορεύοντο, καὶ αὐτὸς προσεποιήσατο πορρώτερον πορεύεσθαι.&nbsp;&nbsp;</span>
<span class="ver"><b>29</b></span> <span class="text">καὶ παρεβιάσαντο αὐτὸν λέγοντες·&nbsp;&nbsp; μεῖνον μεθ᾽ ἡμῶν, ὅτι πρὸς ἑσπέραν ἐστὶν καὶ κέκλικεν ἤδη ἡ ἡμέρα.&nbsp;&nbsp; καὶ εἰσῆλθεν τοῦ μεῖναι σὺν αὐτοῖς.&nbsp;&nbsp;</span>
<span class="ver"><b>30</b></span> <span class="text">καὶ ἐγένετο ἐν τῷ κατακλιθῆναι αὐτὸν μετ᾽ αὐτῶν λαβὼν τὸν ἄρτον εὐλόγησεν καὶ κλάσας ἐπεδίδου αὐτοῖς,</span>
<span class="ver"><b>31</b></span> <span class="text">αὐτῶν δὲ διηνοίχθησαν οἱ ὀφθαλμοὶ καὶ ἐπέγνωσαν αὐτόν·&nbsp;&nbsp; καὶ αὐτὸς ἄφαντος ἐγένετο ἀπ᾽ αὐτῶν.&nbsp;&nbsp;</span>
<span class="ver"><b>32</b></span> <span class="text">καὶ εἶπαν πρὸς ἀλλήλους·&nbsp;&nbsp; οὐχὶ ἡ καρδία ἡμῶν καιομένη ἦν ὡς ἐλάλει ἡμῖν ἐν τῇ ὁδῷ, ὡς διήνοιγεν ἡμῖν τὰς γραφάς;&nbsp;&nbsp;</span>
<span class="ver"><b>33</b></span> <span class="text">Καὶ ἀναστάντες αὐτῇ τῇ ὥρᾳ ὑπέστρεψαν εἰς Ἰερουσαλὴμ καὶ εὗρον ἠθροισμένους τοὺς ἕνδεκα καὶ τοὺς σὺν αὐτοῖς,</span>
<span class="ver"><b>34</b></span> <span class="text">λέγοντας ὅτι ὄντως ἠγέρθη ὁ κύριος καὶ ὤφθη Σίμωνι.&nbsp;&nbsp;</span>
<span class="ver"><b>35</b></span> <span class="text">καὶ αὐτοὶ ἐξηγοῦντο τὰ ἐν τῇ ὁδῷ καὶ ὡς ἐγνώσθη αὐτοῖς ἐν τῇ κλάσει τοῦ ἄρτου.&nbsp;&nbsp;</span>
<span class="ver"><b>36</b></span> <span class="text">Ταῦτα δὲ αὐτῶν λαλούντων αὐτὸς ἔστη ἐν μέσῳ αὐτῶν καὶ λέγει αὐτοῖς·&nbsp;&nbsp; εἰρήνη ὑμῖν.&nbsp;&nbsp;</span>
<span class="ver"><b>37</b></span> <span class="text">πτοηθέντες δὲ καὶ ἔμφοβοι γενόμενοι ἐδόκουν πνεῦμα θεωρεῖν.&nbsp;&nbsp;</span>
<span class="ver"><b>38</b></span> <span class="text">καὶ εἶπεν αὐτοῖς·&nbsp;&nbsp; τί τεταραγμένοι ἐστὲ καὶ διὰ τί διαλογισμοὶ ἀναβαίνουσιν ἐν τῇ καρδίᾳ ὑμῶν;&nbsp;&nbsp;</span>
<span class="ver"><b>39</b></span> <span class="text">ἴδετε τὰς χεῖράς μου καὶ τοὺς πόδας μου ὅτι ἐγώ εἰμι αὐτός·&nbsp;&nbsp; ψηλαφήσατέ με καὶ ἴδετε, ὅτι πνεῦμα σάρκα καὶ ὀστέα οὐκ ἔχει καθὼς ἐμὲ θεωρεῖτε ἔχοντα.&nbsp;&nbsp;</span>
<span class="ver"><b>40</b></span> <span class="text">καὶ τοῦτο εἰπὼν ἔδειξεν αὐτοῖς τὰς χεῖρας καὶ τοὺς πόδας.&nbsp;&nbsp;</span>
<span class="ver"><b>41</b></span> <span class="text">ἔτι δὲ ἀπιστούντων αὐτῶν ἀπὸ τῆς χαρᾶς καὶ θαυμαζόντων εἶπεν αὐτοῖς·&nbsp;&nbsp; ἔχετέ τι βρώσιμον ἐνθάδε;&nbsp;&nbsp;</span>
<span class="ver"><b>42</b></span> <span class="text">οἱ δὲ ἐπέδωκαν αὐτῷ ἰχθύος ὀπτοῦ μέρος·&nbsp;&nbsp;</span>
<span class="ver"><b>43</b></span> <span class="text">καὶ λαβὼν ἐνώπιον αὐτῶν ἔφαγεν.&nbsp;&nbsp;</span>
<span class="ver"><b>44</b></span> <span class="text">Εἶπεν δὲ πρὸς αὐτούς·&nbsp;&nbsp; οὗτοι οἱ λόγοι μου οὓς ἐλάλησα πρὸς ὑμᾶς ἔτι ὢν σὺν ὑμῖν, ὅτι δεῖ πληρωθῆναι πάντα τὰ γεγραμμένα ἐν τῷ νόμῳ Μωϋσέως καὶ τοῖς προφήταις καὶ ψαλμοῖς περὶ ἐμοῦ.&nbsp;&nbsp;</span>
<span class="ver"><b>45</b></span> <span class="text">τότε διήνοιξεν αὐτῶν τὸν νοῦν τοῦ συνιέναι τὰς γραφάς·&nbsp;&nbsp;</span>
<span class="ver"><b>46</b></span> <span class="text">καὶ εἶπεν αὐτοῖς ὅτι οὕτως γέγραπται παθεῖν τὸν χριστὸν καὶ ἀναστῆναι ἐκ νεκρῶν τῇ τρίτῃ ἡμέρᾳ,</span>
<span class="ver"><b>47</b></span> <span class="text">καὶ κηρυχθῆναι ἐπὶ τῷ ὀνόματι αὐτοῦ μετάνοιαν εἰς ἄφεσιν ἁμαρτιῶν εἰς πάντα τὰ ἔθνη.&nbsp;&nbsp; ἀρξάμενοι ἀπὸ Ἰερουσαλὴμ</span>
<span class="ver"><b>48</b></span> <span class="text">ὑμεῖς μάρτυρες τούτων.&nbsp;&nbsp;</span>
<span class="ver"><b>49</b></span> <span class="text">καὶ ἐγὼ ἀποστέλλω τὴν ἐπαγγελίαν τοῦ πατρός μου ἐφ᾽ ὑμᾶς·&nbsp;&nbsp; ὑμεῖς δὲ καθίσατε ἐν τῇ πόλει ἕως οὗ ἐνδύσησθε ἐξ ὕψους δύναμιν.&nbsp;&nbsp;</span>
<span class="ver"><b>50</b></span> <span class="text">Ἐξήγαγεν δὲ αὐτοὺς ἕως πρὸς Βηθανίαν, καὶ ἐπάρας τὰς χεῖρας αὐτοῦ εὐλόγησεν αὐτούς.&nbsp;&nbsp;</span>
<span class="ver"><b>51</b></span> <span class="text">καὶ ἐγένετο ἐν τῷ εὐλογεῖν αὐτὸν αὐτοὺς διέστη ἀπ᾽ αὐτῶν καὶ ἀνεφέρετο εἰς τὸν οὐρανόν.&nbsp;&nbsp;</span>
<span class="ver"><b>52</b></span> <span class="text">Καὶ αὐτοὶ προσκυνήσαντες αὐτὸν ὑπέστρεψαν εἰς Ἰερουσαλὴμ μετὰ χαρᾶς μεγάλης</span>
<span class="ver"><b>53</b></span> <span class="text">καὶ ἦσαν διὰ παντὸς ἐν τῷ ἱερῷ εὐλογοῦντες τὸν θεόν.&nbsp;&nbsp;</span>
</body></html>