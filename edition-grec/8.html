<!DOCTYPE html><html lang="fr">
<head>
<title>BIBLE</title>
<meta http-equiv="Content-Type" content="text/html; charset=utf-8"/>
<meta name="viewport" content="width=device-width, initial-scale=1"/>
<style type="text/css">
/* CSS PAPIER
html {
	margin:0px;
}


body {
	margin:0px;
	font-family: Serif;
	font-size:11px;
}


.chap {
	font-size:14px;
}

.ver {
	font-size:11px;
	font-weight:bold;
}

.text {
	font-size:11px;
}

*/

html {
	margin:30px;
}


body {
	font-family: sans-serif;
	font-size:17px;
}


.chap {
	font-size:20px;
	float:left;
	margin:10px;
}

.ver {
	font-size:17px;
	font-weight:bold;
}

.text {
	font-size:17px;
}

</style></head><body>
<h3><center>ΠΡΟΣ ΚΟΡΙΝΘΙΟΥΣ Β</center></h3>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;1</div>
<span class="ver"><b>1</b></span> <span class="text">Παῦλος ἀπόστολος Χριστοῦ Ἰησοῦ διὰ θελήματος θεοῦ καὶ Τιμόθεος ὁ ἀδελφὸς τῇ ἐκκλησίᾳ τοῦ θεοῦ τῇ οὔσῃ ἐν Κορίνθῳ σὺν τοῖς ἁγίοις πᾶσιν τοῖς οὖσιν ἐν ὅλῃ τῇ Ἀχαΐᾳ,</span>
<span class="ver"><b>2</b></span> <span class="text">χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ Χριστοῦ.&nbsp;&nbsp;</span>
<span class="ver"><b>3</b></span> <span class="text">Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ Χριστοῦ, ὁ πατὴρ τῶν οἰκτιρμῶν καὶ θεὸς πάσης παρακλήσεως,</span>
<span class="ver"><b>4</b></span> <span class="text">ὁ παρακαλῶν ἡμᾶς ἐπὶ πάσῃ τῇ θλίψει ἡμῶν εἰς τὸ δύνασθαι ἡμᾶς παρακαλεῖν τοὺς ἐν πάσῃ θλίψει διὰ τῆς παρακλήσεως ἧς παρακαλούμεθα αὐτοὶ ὑπὸ τοῦ θεοῦ.&nbsp;&nbsp;</span>
<span class="ver"><b>5</b></span> <span class="text">ὅτι καθὼς περισσεύει τὰ παθήματα τοῦ Χριστοῦ εἰς ἡμᾶς, οὕτως διὰ τοῦ Χριστοῦ περισσεύει καὶ ἡ παράκλησις ἡμῶν.&nbsp;&nbsp;</span>
<span class="ver"><b>6</b></span> <span class="text">εἴτε δὲ θλιβόμεθα, ὑπὲρ τῆς ὑμῶν παρακλήσεως καὶ σωτηρίας·&nbsp;&nbsp; εἴτε παρακαλούμεθα, ὑπὲρ τῆς ὑμῶν παρακλήσεως τῆς ἐνεργουμένης ἐν ὑπομονῇ τῶν αὐτῶν παθημάτων ὧν καὶ ἡμεῖς πάσχομεν.&nbsp;&nbsp;</span>
<span class="ver"><b>7</b></span> <span class="text">καὶ ἡ ἐλπὶς ἡμῶν βεβαία ὑπὲρ ὑμῶν εἰδότες ὅτι ὡς κοινωνοί ἐστε τῶν παθημάτων, οὕτως καὶ τῆς παρακλήσεως.&nbsp;&nbsp;</span>
<span class="ver"><b>8</b></span> <span class="text">Οὐ γὰρ θέλομεν ὑμᾶς ἀγνοεῖν, ἀδελφοί, ὑπὲρ τῆς θλίψεως ἡμῶν τῆς γενομένης ἐν τῇ Ἀσίᾳ, ὅτι καθ᾽ ὑπερβολὴν ὑπὲρ δύναμιν ἐβαρήθημεν ὥστε ἐξαπορηθῆναι ἡμᾶς καὶ τοῦ ζῆν·&nbsp;&nbsp;</span>
<span class="ver"><b>9</b></span> <span class="text">ἀλλὰ αὐτοὶ ἐν ἑαυτοῖς τὸ ἀπόκριμα τοῦ θανάτου ἐσχήκαμεν, ἵνα μὴ πεποιθότες ὦμεν ἐφ᾽ ἑαυτοῖς ἀλλ᾽ ἐπὶ τῷ θεῷ τῷ ἐγείροντι τοὺς νεκρούς·&nbsp;&nbsp;</span>
<span class="ver"><b>10</b></span> <span class="text">ὃς ἐκ τηλικούτου θανάτου ἐρρύσατο ἡμᾶς καὶ ῥύσεται, εἰς ὃν ἠλπίκαμεν ὅτι καὶ ἔτι ῥύσεται,</span>
<span class="ver"><b>11</b></span> <span class="text">συνυπουργούντων καὶ ὑμῶν ὑπὲρ ἡμῶν τῇ δεήσει, ἵνα ἐκ πολλῶν προσώπων τὸ εἰς ἡμᾶς χάρισμα διὰ πολλῶν εὐχαριστηθῇ ὑπὲρ ἡμῶν.&nbsp;&nbsp;</span>
<span class="ver"><b>12</b></span> <span class="text">Ἡ γὰρ καύχησις ἡμῶν αὕτη ἐστίν, τὸ μαρτύριον τῆς συνειδήσεως ἡμῶν, ὅτι ἐν ἁγιότητι καὶ εἰλικρινείᾳ τοῦ θεοῦ, καὶ οὐκ ἐν σοφίᾳ σαρκικῇ ἀλλ᾽ ἐν χάριτι θεοῦ, ἀνεστράφημεν ἐν τῷ κόσμῳ, περισσοτέρως δὲ πρὸς ὑμᾶς.&nbsp;&nbsp;</span>
<span class="ver"><b>13</b></span> <span class="text">οὐ γὰρ ἄλλα γράφομεν ὑμῖν ἀλλ᾽ ἢ ἃ ἀναγινώσκετε ἢ καὶ ἐπιγινώσκετε·&nbsp;&nbsp; ἐλπίζω δὲ ὅτι ἕως τέλους ἐπιγνώσεσθε,</span>
<span class="ver"><b>14</b></span> <span class="text">καθὼς καὶ ἐπέγνωτε ἡμᾶς ἀπὸ μέρους, ὅτι καύχημα ὑμῶν ἐσμεν καθάπερ καὶ ὑμεῖς ἡμῶν ἐν τῇ ἡμέρᾳ τοῦ κυρίου ἡμῶν Ἰησοῦ.&nbsp;&nbsp;</span>
<span class="ver"><b>15</b></span> <span class="text">Καὶ ταύτῃ τῇ πεποιθήσει ἐβουλόμην πρότερον πρὸς ὑμᾶς ἐλθεῖν, ἵνα δευτέραν χάριν σχῆτε,</span>
<span class="ver"><b>16</b></span> <span class="text">καὶ δι᾽ ὑμῶν διελθεῖν εἰς Μακεδονίαν καὶ πάλιν ἀπὸ Μακεδονίας ἐλθεῖν πρὸς ὑμᾶς καὶ ὑφ᾽ ὑμῶν προπεμφθῆναι εἰς τὴν Ἰουδαίαν.&nbsp;&nbsp;</span>
<span class="ver"><b>17</b></span> <span class="text">τοῦτο οὖν βουλόμενος μήτι ἄρα τῇ ἐλαφρίᾳ ἐχρησάμην;&nbsp;&nbsp; ἢ ἃ βουλεύομαι κατὰ σάρκα βουλεύομαι, ἵνα ᾖ παρ᾽ ἐμοὶ τὸ ναὶ ναὶ καὶ τὸ οὒ οὔ;&nbsp;&nbsp;</span>
<span class="ver"><b>18</b></span> <span class="text">πιστὸς δὲ ὁ θεὸς ὅτι ὁ λόγος ἡμῶν ὁ πρὸς ὑμᾶς οὐκ ἔστιν ναὶ καὶ οὔ.&nbsp;&nbsp;</span>
<span class="ver"><b>19</b></span> <span class="text">ὁ τοῦ θεοῦ γὰρ υἱὸς Ἰησοῦς Χριστὸς ὁ ἐν ὑμῖν δι᾽ ἡμῶν κηρυχθείς, δι᾽ ἐμοῦ καὶ Σιλουανοῦ καὶ Τιμοθέου, οὐκ ἐγένετο ναὶ καὶ οὒ ἀλλὰ ναὶ ἐν αὐτῷ γέγονεν.&nbsp;&nbsp;</span>
<span class="ver"><b>20</b></span> <span class="text">ὅσαι γὰρ ἐπαγγελίαι θεοῦ, ἐν αὐτῷ τὸ ναί·&nbsp;&nbsp; διὸ καὶ δι᾽ αὐτοῦ τὸ ἀμὴν τῷ θεῷ πρὸς δόξαν δι᾽ ἡμῶν.&nbsp;&nbsp;</span>
<span class="ver"><b>21</b></span> <span class="text">ὁ δὲ βεβαιῶν ἡμᾶς σὺν ὑμῖν εἰς Χριστὸν καὶ χρίσας ἡμᾶς θεός,</span>
<span class="ver"><b>22</b></span> <span class="text">ὁ καὶ σφραγισάμενος ἡμᾶς καὶ δοὺς τὸν ἀρραβῶνα τοῦ πνεύματος ἐν ταῖς καρδίαις ἡμῶν.&nbsp;&nbsp;</span>
<span class="ver"><b>23</b></span> <span class="text">Ἐγὼ δὲ μάρτυρα τὸν θεὸν ἐπικαλοῦμαι ἐπὶ τὴν ἐμὴν ψυχήν, ὅτι φειδόμενος ὑμῶν οὐκέτι ἦλθον εἰς Κόρινθον.&nbsp;&nbsp;</span>
<span class="ver"><b>24</b></span> <span class="text">οὐχ ὅτι κυριεύομεν ὑμῶν τῆς πίστεως ἀλλὰ συνεργοί ἐσμεν τῆς χαρᾶς ὑμῶν·&nbsp;&nbsp; τῇ γὰρ πίστει ἑστήκατε.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;2</div>
<span class="ver"><b>1</b></span> <span class="text">Ἔκρινα γὰρ ἐμαυτῷ τοῦτο τὸ μὴ πάλιν ἐν λύπῃ πρὸς ὑμᾶς ἐλθεῖν.&nbsp;&nbsp;</span>
<span class="ver"><b>2</b></span> <span class="text">εἰ γὰρ ἐγὼ λυπῶ ὑμᾶς, καὶ τίς ὁ εὐφραίνων με εἰ μὴ ὁ λυπούμενος ἐξ ἐμοῦ;&nbsp;&nbsp;</span>
<span class="ver"><b>3</b></span> <span class="text">καὶ ἔγραψα τοῦτο αὐτό, ἵνα μὴ ἐλθὼν λύπην σχῶ ἀφ᾽ ὧν ἔδει με χαίρειν, πεποιθὼς ἐπὶ πάντας ὑμᾶς ὅτι ἡ ἐμὴ χαρὰ πάντων ὑμῶν ἐστιν.&nbsp;&nbsp;</span>
<span class="ver"><b>4</b></span> <span class="text">ἐκ γὰρ πολλῆς θλίψεως καὶ συνοχῆς καρδίας ἔγραψα ὑμῖν διὰ πολλῶν δακρύων, οὐχ ἵνα λυπηθῆτε ἀλλὰ τὴν ἀγάπην ἵνα γνῶτε ἣν ἔχω περισσοτέρως εἰς ὑμᾶς.&nbsp;&nbsp;</span>
<span class="ver"><b>5</b></span> <span class="text">Εἰ δέ τις λελύπηκεν, οὐκ ἐμὲ λελύπηκεν, ἀλλὰ ἀπὸ μέρους, ἵνα μὴ ἐπιβαρῶ, πάντας ὑμᾶς.&nbsp;&nbsp;</span>
<span class="ver"><b>6</b></span> <span class="text">ἱκανὸν τῷ τοιούτῳ ἡ ἐπιτιμία αὕτη ἡ ὑπὸ τῶν πλειόνων,</span>
<span class="ver"><b>7</b></span> <span class="text">ὥστε τοὐναντίον μᾶλλον ὑμᾶς χαρίσασθαι καὶ παρακαλέσαι, μή πως τῇ περισσοτέρᾳ λύπῃ καταποθῇ ὁ τοιοῦτος.&nbsp;&nbsp;</span>
<span class="ver"><b>8</b></span> <span class="text">διὸ παρακαλῶ ὑμᾶς κυρῶσαι εἰς αὐτὸν ἀγάπην·&nbsp;&nbsp;</span>
<span class="ver"><b>9</b></span> <span class="text">εἰς τοῦτο γὰρ καὶ ἔγραψα, ἵνα γνῶ τὴν δοκιμὴν ὑμῶν, εἰ εἰς πάντα ὑπήκοοί ἐστε.&nbsp;&nbsp;</span>
<span class="ver"><b>10</b></span> <span class="text">ᾧ δέ τι χαρίζεσθε, κἀγώ·&nbsp;&nbsp; καὶ γὰρ ἐγὼ ὃ κεχάρισμαι, εἴ τι κεχάρισμαι, δι᾽ ὑμᾶς ἐν προσώπῳ Χριστοῦ,</span>
<span class="ver"><b>11</b></span> <span class="text">ἵνα μὴ πλεονεκτηθῶμεν ὑπὸ τοῦ σατανᾶ·&nbsp;&nbsp; οὐ γὰρ αὐτοῦ τὰ νοήματα ἀγνοοῦμεν.&nbsp;&nbsp;</span>
<span class="ver"><b>12</b></span> <span class="text">Ἐλθὼν δὲ εἰς τὴν Τρῳάδα εἰς τὸ εὐαγγέλιον τοῦ Χριστοῦ καὶ θύρας μοι ἀνεῳγμένης ἐν κυρίῳ,</span>
<span class="ver"><b>13</b></span> <span class="text">οὐκ ἔσχηκα ἄνεσιν τῷ πνεύματί μου τῷ μὴ εὑρεῖν με Τίτον τὸν ἀδελφόν μου, ἀλλὰ ἀποταξάμενος αὐτοῖς ἐξῆλθον εἰς Μακεδονίαν.&nbsp;&nbsp;</span>
<span class="ver"><b>14</b></span> <span class="text">Τῷ δὲ θεῷ χάρις τῷ πάντοτε θριαμβεύοντι ἡμᾶς ἐν τῷ Χριστῷ καὶ τὴν ὀσμὴν τῆς γνώσεως αὐτοῦ φανεροῦντι δι᾽ ἡμῶν ἐν παντὶ τόπῳ·&nbsp;&nbsp;</span>
<span class="ver"><b>15</b></span> <span class="text">ὅτι Χριστοῦ εὐωδία ἐσμὲν τῷ θεῷ ἐν τοῖς σῳζομένοις καὶ ἐν τοῖς ἀπολλυμένοις,</span>
<span class="ver"><b>16</b></span> <span class="text">οἷς μὲν ὀσμὴ ἐκ θανάτου εἰς θάνατον, οἷς δὲ ὀσμὴ ἐκ ζωῆς εἰς ζωήν.&nbsp;&nbsp; καὶ πρὸς ταῦτα τίς ἱκανός;&nbsp;&nbsp;</span>
<span class="ver"><b>17</b></span> <span class="text">οὐ γάρ ἐσμεν ὡς οἱ πολλοὶ καπηλεύοντες τὸν λόγον τοῦ θεοῦ, ἀλλ᾽ ὡς ἐξ εἰλικρινείας, ἀλλ᾽ ὡς ἐκ θεοῦ κατέναντι θεοῦ ἐν Χριστῷ λαλοῦμεν.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;3</div>
<span class="ver"><b>1</b></span> <span class="text">Ἀρχόμεθα πάλιν ἑαυτοὺς συνιστάνειν;&nbsp;&nbsp; ἢ μὴ χρῄζομεν ὥς τινες συστατικῶν ἐπιστολῶν πρὸς ὑμᾶς ἢ ἐξ ὑμῶν;&nbsp;&nbsp;</span>
<span class="ver"><b>2</b></span> <span class="text">ἡ ἐπιστολὴ ἡμῶν ὑμεῖς ἐστε, ἐνγεγραμμένη ἐν ταῖς καρδίαις ἡμῶν, γινωσκομένη καὶ ἀναγινωσκομένη ὑπὸ πάντων ἀνθρώπων,</span>
<span class="ver"><b>3</b></span> <span class="text">φανερούμενοι ὅτι ἐστὲ ἐπιστολὴ Χριστοῦ διακονηθεῖσα ὑφ᾽ ἡμῶν, ἐνγεγραμμένη οὐ μέλανι ἀλλὰ πνεύματι θεοῦ ζῶντος, οὐκ ἐν πλαξὶν λιθίναις ἀλλ᾽ ἐν πλαξὶν καρδίαις σαρκίναις.&nbsp;&nbsp;</span>
<span class="ver"><b>4</b></span> <span class="text">Πεποίθησιν δὲ τοιαύτην ἔχομεν διὰ τοῦ Χριστοῦ πρὸς τὸν θεόν.&nbsp;&nbsp;</span>
<span class="ver"><b>5</b></span> <span class="text">οὐχ ὅτι ἀφ᾽ ἑαυτῶν ἱκανοί ἐσμεν λογίσασθαί τι ὡς ἐξ ἑαυτῶν, ἀλλ᾽ ἡ ἱκανότης ἡμῶν ἐκ τοῦ θεοῦ,</span>
<span class="ver"><b>6</b></span> <span class="text">ὃς καὶ ἱκάνωσεν ἡμᾶς διακόνους καινῆς διαθήκης, οὐ γράμματος ἀλλὰ πνεύματος·&nbsp;&nbsp; τὸ γὰρ γράμμα ἀποκτέννει, τὸ δὲ πνεῦμα ζῳοποιεῖ.&nbsp;&nbsp;</span>
<span class="ver"><b>7</b></span> <span class="text">Εἰ δὲ ἡ διακονία τοῦ θανάτου ἐν γράμμασιν ἐντετυπωμένη λίθοις ἐγενήθη ἐν δόξῃ, ὥστε μὴ δύνασθαι ἀτενίσαι τοὺς υἱοὺς Ἰσραὴλ εἰς τὸ πρόσωπον Μωϋσέως διὰ τὴν δόξαν τοῦ προσώπου αὐτοῦ τὴν καταργουμένην,</span>
<span class="ver"><b>8</b></span> <span class="text">πῶς οὐχὶ μᾶλλον ἡ διακονία τοῦ πνεύματος ἔσται ἐν δόξῃ;&nbsp;&nbsp;</span>
<span class="ver"><b>9</b></span> <span class="text">εἰ γὰρ τῇ διακονίᾳ τῆς κατακρίσεως δόξα, πολλῷ μᾶλλον περισσεύει ἡ διακονία τῆς δικαιοσύνης δόξῃ.&nbsp;&nbsp;</span>
<span class="ver"><b>10</b></span> <span class="text">καὶ γὰρ οὐ δεδόξασται τὸ δεδοξασμένον ἐν τούτῳ τῷ μέρει εἵνεκεν τῆς ὑπερβαλλούσης δόξης.&nbsp;&nbsp;</span>
<span class="ver"><b>11</b></span> <span class="text">εἰ γὰρ τὸ καταργούμενον διὰ δόξης, πολλῷ μᾶλλον τὸ μένον ἐν δόξῃ.&nbsp;&nbsp;</span>
<span class="ver"><b>12</b></span> <span class="text">Ἔχοντες οὖν τοιαύτην ἐλπίδα πολλῇ παρρησίᾳ χρώμεθα</span>
<span class="ver"><b>13</b></span> <span class="text">καὶ οὐ καθάπερ Μωϋσῆς ἐτίθει κάλυμμα ἐπὶ τὸ πρόσωπον αὐτοῦ πρὸς τὸ μὴ ἀτενίσαι τοὺς υἱοὺς Ἰσραὴλ εἰς τὸ τέλος τοῦ καταργουμένου.&nbsp;&nbsp;</span>
<span class="ver"><b>14</b></span> <span class="text">ἀλλὰ ἐπωρώθη τὰ νοήματα αὐτῶν.&nbsp;&nbsp; ἄχρι γὰρ τῆς σήμερον ἡμέρας τὸ αὐτὸ κάλυμμα ἐπὶ τῇ ἀναγνώσει τῆς παλαιᾶς διαθήκης μένει, μὴ ἀνακαλυπτόμενον ὅτι ἐν Χριστῷ καταργεῖται·&nbsp;&nbsp;</span>
<span class="ver"><b>15</b></span> <span class="text">ἀλλ᾽ ἕως σήμερον ἡνίκα ἂν ἀναγινώσκηται Μωϋσῆς, κάλυμμα ἐπὶ τὴν καρδίαν αὐτῶν κεῖται·&nbsp;&nbsp;</span>
<span class="ver"><b>16</b></span> <span class="text">ἡνίκα δὲ ἐὰν ἐπιστρέψῃ πρὸς κύριον, περιαιρεῖται τὸ κάλυμμα.&nbsp;&nbsp;</span>
<span class="ver"><b>17</b></span> <span class="text">ὁ δὲ κύριος τὸ πνεῦμά ἐστιν·&nbsp;&nbsp; οὗ δὲ τὸ πνεῦμα κυρίου, ἐλευθερία.&nbsp;&nbsp;</span>
<span class="ver"><b>18</b></span> <span class="text">ἡμεῖς δὲ πάντες ἀνακεκαλυμμένῳ προσώπῳ τὴν δόξαν κυρίου κατοπτριζόμενοι τὴν αὐτὴν εἰκόνα μεταμορφούμεθα ἀπὸ δόξης εἰς δόξαν καθάπερ ἀπὸ κυρίου πνεύματος.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;4</div>
<span class="ver"><b>1</b></span> <span class="text">Διὰ τοῦτο, ἔχοντες τὴν διακονίαν ταύτην καθὼς ἠλεήθημεν, οὐκ ἐνκακοῦμεν.&nbsp;&nbsp;</span>
<span class="ver"><b>2</b></span> <span class="text">ἀλλὰ ἀπειπάμεθα τὰ κρυπτὰ τῆς αἰσχύνης, μὴ περιπατοῦντες ἐν πανουργίᾳ μηδὲ δολοῦντες τὸν λόγον τοῦ θεοῦ ἀλλὰ τῇ φανερώσει τῆς ἀληθείας συνιστάνοντες ἑαυτοὺς πρὸς πᾶσαν συνείδησιν ἀνθρώπων ἐνώπιον τοῦ θεοῦ.&nbsp;&nbsp;</span>
<span class="ver"><b>3</b></span> <span class="text">εἰ δὲ καὶ ἔστιν κεκαλυμμένον τὸ εὐαγγέλιον ἡμῶν, ἐν τοῖς ἀπολλυμένοις ἐστὶν κεκαλυμμένον,</span>
<span class="ver"><b>4</b></span> <span class="text">ἐν οἷς ὁ θεὸς τοῦ αἰῶνος τούτου ἐτύφλωσεν τὰ νοήματα τῶν ἀπίστων εἰς τὸ μὴ αὐγάσαι τὸν φωτισμὸν τοῦ εὐαγγελίου τῆς δόξης τοῦ Χριστοῦ, ὅς ἐστιν εἰκὼν τοῦ θεοῦ.&nbsp;&nbsp;</span>
<span class="ver"><b>5</b></span> <span class="text">Οὐ γὰρ ἑαυτοὺς κηρύσσομεν ἀλλὰ Ἰησοῦν Χριστὸν κύριον, ἑαυτοὺς δὲ δούλους ὑμῶν διὰ Ἰησοῦν.&nbsp;&nbsp;</span>
<span class="ver"><b>6</b></span> <span class="text">ὅτι ὁ θεὸς ὁ εἰπών·&nbsp;&nbsp; ἐκ σκότους φῶς λάμψει, ὃς ἔλαμψεν ἐν ταῖς καρδίαις ἡμῶν πρὸς φωτισμὸν τῆς γνώσεως τῆς δόξης τοῦ θεοῦ ἐν προσώπῳ Ἰησοῦ Χριστοῦ.&nbsp;&nbsp;</span>
<span class="ver"><b>7</b></span> <span class="text">Ἔχομεν δὲ τὸν θησαυρὸν τοῦτον ἐν ὀστρακίνοις σκεύεσιν, ἵνα ἡ ὑπερβολὴ τῆς δυνάμεως ᾖ τοῦ θεοῦ καὶ μὴ ἐξ ἡμῶν·&nbsp;&nbsp;</span>
<span class="ver"><b>8</b></span> <span class="text">ἐν παντὶ θλιβόμενοι ἀλλ᾽ οὐ στενοχωρούμενοι, ἀπορούμενοι ἀλλ᾽ οὐκ ἐξαπορούμενοι,</span>
<span class="ver"><b>9</b></span> <span class="text">διωκόμενοι ἀλλ᾽ οὐκ ἐνκαταλειπόμενοι, καταβαλλόμενοι ἀλλ᾽ οὐκ ἀπολλύμενοι,</span>
<span class="ver"><b>10</b></span> <span class="text">πάντοτε τὴν νέκρωσιν τοῦ Ἰησοῦ ἐν τῷ σώματι περιφέροντες, ἵνα καὶ ἡ ζωὴ τοῦ Ἰησοῦ ἐν τῷ σώματι ἡμῶν φανερωθῇ.&nbsp;&nbsp;</span>
<span class="ver"><b>11</b></span> <span class="text">ἀεὶ γὰρ ἡμεῖς οἱ ζῶντες εἰς θάνατον παραδιδόμεθα διὰ Ἰησοῦν, ἵνα καὶ ἡ ζωὴ τοῦ Ἰησοῦ φανερωθῇ ἐν τῇ θνητῇ σαρκὶ ἡμῶν.&nbsp;&nbsp;</span>
<span class="ver"><b>12</b></span> <span class="text">ὥστε ὁ θάνατος ἐν ἡμῖν ἐνεργεῖται, ἡ δὲ ζωὴ ἐν ὑμῖν.&nbsp;&nbsp;</span>
<span class="ver"><b>13</b></span> <span class="text">Ἔχοντες δὲ τὸ αὐτὸ πνεῦμα τῆς πίστεως κατὰ τὸ γεγραμμένον·&nbsp;&nbsp; ἐπίστευσα, διὸ ἐλάλησα, καὶ ἡμεῖς πιστεύομεν, διὸ καὶ λαλοῦμεν,</span>
<span class="ver"><b>14</b></span> <span class="text">εἰδότες ὅτι ὁ ἐγείρας τὸν Ἰησοῦν καὶ ἡμᾶς σὺν Ἰησοῦ ἐγερεῖ καὶ παραστήσει σὺν ὑμῖν.&nbsp;&nbsp;</span>
<span class="ver"><b>15</b></span> <span class="text">τὰ γὰρ πάντα δι᾽ ὑμᾶς, ἵνα ἡ χάρις πλεονάσασα διὰ τῶν πλειόνων τὴν εὐχαριστίαν περισσεύσῃ εἰς τὴν δόξαν τοῦ θεοῦ.&nbsp;&nbsp;</span>
<span class="ver"><b>16</b></span> <span class="text">Διὸ οὐκ ἐνκακοῦμεν, ἀλλ᾽ εἰ καὶ ὁ ἔξω ἡμῶν ἄνθρωπος διαφθείρεται, ἀλλ᾽ ὁ ἔσω ἡμῶν ἀνακαινοῦται ἡμέρᾳ καὶ ἡμέρᾳ.&nbsp;&nbsp;</span>
<span class="ver"><b>17</b></span> <span class="text">τὸ γὰρ παραυτίκα ἐλαφρὸν τῆς θλίψεως ἡμῶν καθ᾽ ὑπερβολὴν εἰς ὑπερβολὴν αἰώνιον βάρος δόξης κατεργάζεται ἡμῖν,</span>
<span class="ver"><b>18</b></span> <span class="text">μὴ σκοπούντων ἡμῶν τὰ βλεπόμενα ἀλλὰ τὰ μὴ βλεπόμενα·&nbsp;&nbsp; τὰ γὰρ βλεπόμενα πρόσκαιρα, τὰ δὲ μὴ βλεπόμενα αἰώνια.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;5</div>
<span class="ver"><b>1</b></span> <span class="text">Οἴδαμεν γὰρ ὅτι ἐὰν ἡ ἐπίγειος ἡμῶν οἰκία τοῦ σκήνους καταλυθῇ, οἰκοδομὴν ἐκ θεοῦ ἔχομεν, οἰκίαν ἀχειροποίητον αἰώνιον ἐν τοῖς οὐρανοῖς.&nbsp;&nbsp;</span>
<span class="ver"><b>2</b></span> <span class="text">καὶ γὰρ ἐν τούτῳ στενάζομεν τὸ οἰκητήριον ἡμῶν τὸ ἐξ οὐρανοῦ ἐπενδύσασθαι ἐπιποθοῦντες,</span>
<span class="ver"><b>3</b></span> <span class="text">εἴπερ καὶ ἐνδυσάμενοι οὐ γυμνοὶ εὑρεθησόμεθα.&nbsp;&nbsp;</span>
<span class="ver"><b>4</b></span> <span class="text">καὶ γὰρ οἱ ὄντες ἐν τῷ σκήνει στενάζομεν βαρούμενοι, ἐφ᾽ ᾧ οὐ θέλομεν ἐκδύσασθαι ἀλλ᾽ ἐπενδύσασθαι, ἵνα καταποθῇ τὸ θνητὸν ὑπὸ τῆς ζωῆς.&nbsp;&nbsp;</span>
<span class="ver"><b>5</b></span> <span class="text">ὁ δὲ κατεργασάμενος ἡμᾶς εἰς αὐτὸ τοῦτο θεός, ὁ δοὺς ἡμῖν τὸν ἀρραβῶνα τοῦ πνεύματος.&nbsp;&nbsp;</span>
<span class="ver"><b>6</b></span> <span class="text">Θαρροῦντες οὖν πάντοτε καὶ εἰδότες ὅτι ἐνδημοῦντες ἐν τῷ σώματι ἐκδημοῦμεν ἀπὸ τοῦ κυρίου·&nbsp;&nbsp;</span>
<span class="ver"><b>7</b></span> <span class="text">διὰ πίστεως γὰρ περιπατοῦμεν, οὐ διὰ εἴδους·&nbsp;&nbsp;</span>
<span class="ver"><b>8</b></span> <span class="text">θαρροῦμεν δὲ καὶ εὐδοκοῦμεν μᾶλλον ἐκδημῆσαι ἐκ τοῦ σώματος καὶ ἐνδημῆσαι πρὸς τὸν κύριον.&nbsp;&nbsp;</span>
<span class="ver"><b>9</b></span> <span class="text">διὸ καὶ φιλοτιμούμεθα, εἴτε ἐνδημοῦντες εἴτε ἐκδημοῦντες, εὐάρεστοι αὐτῷ εἶναι.&nbsp;&nbsp;</span>
<span class="ver"><b>10</b></span> <span class="text">τοὺς γὰρ πάντας ἡμᾶς φανερωθῆναι δεῖ ἔμπροσθεν τοῦ βήματος τοῦ Χριστοῦ, ἵνα κομίσηται ἕκαστος τὰ διὰ τοῦ σώματος πρὸς ἃ ἔπραξεν, εἴτε ἀγαθὸν εἴτε κακὸν.&nbsp;&nbsp;</span>
<span class="ver"><b>11</b></span> <span class="text">Εἰδότες οὖν τὸν φόβον τοῦ κυρίου ἀνθρώπους πείθομεν, θεῷ δὲ πεφανερώμεθα·&nbsp;&nbsp; ἐλπίζω δὲ καὶ ἐν ταῖς συνειδήσεσιν ὑμῶν πεφανερῶσθαι.&nbsp;&nbsp;</span>
<span class="ver"><b>12</b></span> <span class="text">οὐ πάλιν ἑαυτοὺς συνιστάνομεν ὑμῖν ἀλλὰ ἀφορμὴν διδόντες ὑμῖν καυχήματος ὑπὲρ ἡμῶν, ἵνα ἔχητε πρὸς τοὺς ἐν προσώπῳ καυχωμένους καὶ μὴ ἐν καρδίᾳ.&nbsp;&nbsp;</span>
<span class="ver"><b>13</b></span> <span class="text">εἴτε γὰρ ἐξέστημεν, θεῷ·&nbsp;&nbsp; εἴτε σωφρονοῦμεν, ὑμῖν.&nbsp;&nbsp;</span>
<span class="ver"><b>14</b></span> <span class="text">ἡ γὰρ ἀγάπη τοῦ Χριστοῦ συνέχει ἡμᾶς, κρίναντας τοῦτο, ὅτι εἷς ὑπὲρ πάντων ἀπέθανεν, ἄρα οἱ πάντες ἀπέθανον·&nbsp;&nbsp;</span>
<span class="ver"><b>15</b></span> <span class="text">καὶ ὑπὲρ πάντων ἀπέθανεν, ἵνα οἱ ζῶντες μηκέτι ἑαυτοῖς ζῶσιν ἀλλὰ τῷ ὑπὲρ αὐτῶν ἀποθανόντι καὶ ἐγερθέντι.&nbsp;&nbsp;</span>
<span class="ver"><b>16</b></span> <span class="text">Ὥστε ἡμεῖς ἀπὸ τοῦ νῦν οὐδένα οἴδαμεν κατὰ σάρκα·&nbsp;&nbsp; εἰ καὶ ἐγνώκαμεν κατὰ σάρκα Χριστόν, ἀλλὰ νῦν οὐκέτι γινώσκομεν.&nbsp;&nbsp;</span>
<span class="ver"><b>17</b></span> <span class="text">ὥστε εἴ τις ἐν Χριστῷ, καινὴ κτίσις·&nbsp;&nbsp; τὰ ἀρχαῖα παρῆλθεν, ἰδοὺ γέγονεν καινά.&nbsp;&nbsp;</span>
<span class="ver"><b>18</b></span> <span class="text">τὰ δὲ πάντα ἐκ τοῦ θεοῦ τοῦ καταλλάξαντος ἡμᾶς ἑαυτῷ διὰ Χριστοῦ καὶ δόντος ἡμῖν τὴν διακονίαν τῆς καταλλαγῆς,</span>
<span class="ver"><b>19</b></span> <span class="text">ὡς ὅτι θεὸς ἦν ἐν Χριστῷ κόσμον καταλλάσσων ἑαυτῷ, μὴ λογιζόμενος αὐτοῖς τὰ παραπτώματα αὐτῶν καὶ θέμενος ἐν ἡμῖν τὸν λόγον τῆς καταλλαγῆς.&nbsp;&nbsp;</span>
<span class="ver"><b>20</b></span> <span class="text">Ὑπὲρ Χριστοῦ οὖν πρεσβεύομεν ὡς τοῦ θεοῦ παρακαλοῦντος δι᾽ ἡμῶν·&nbsp;&nbsp; δεόμεθα ὑπὲρ Χριστοῦ, καταλλάγητε τῷ θεῷ.&nbsp;&nbsp;</span>
<span class="ver"><b>21</b></span> <span class="text">τὸν μὴ γνόντα ἁμαρτίαν ὑπὲρ ἡμῶν ἁμαρτίαν ἐποίησεν, ἵνα ἡμεῖς γενώμεθα δικαιοσύνη θεοῦ ἐν αὐτῷ.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;6</div>
<span class="ver"><b>1</b></span> <span class="text">Συνεργοῦντες δὲ καὶ παρακαλοῦμεν μὴ εἰς κενὸν τὴν χάριν τοῦ θεοῦ δέξασθαι ὑμᾶς·&nbsp;&nbsp;</span>
<span class="ver"><b>2</b></span> <span class="text">λέγει γάρ·&nbsp;&nbsp; καιρῷ δεκτῷ ἐπήκουσά σου καὶ ἐν ἡμέρᾳ σωτηρίας ἐβοήθησά σοι.&nbsp;&nbsp; ἰδοὺ νῦν καιρὸς εὐπρόσδεκτος, ἰδοὺ νῦν ἡμέρα σωτηρίας.&nbsp;&nbsp;</span>
<span class="ver"><b>3</b></span> <span class="text">Μηδεμίαν ἐν μηδενὶ διδόντες προσκοπήν, ἵνα μὴ μωμηθῇ ἡ διακονία,</span>
<span class="ver"><b>4</b></span> <span class="text">ἀλλ᾽ ἐν παντὶ συνιστάντες ἑαυτοὺς ὡς θεοῦ διάκονοι, ἐν ὑπομονῇ πολλῇ, ἐν θλίψεσιν, ἐν ἀνάγκαις, ἐν στενοχωρίαις,</span>
<span class="ver"><b>5</b></span> <span class="text">ἐν πληγαῖς, ἐν φυλακαῖς, ἐν ἀκαταστασίαις, ἐν κόποις, ἐν ἀγρυπνίαις, ἐν νηστείαις,</span>
<span class="ver"><b>6</b></span> <span class="text">ἐν ἁγνότητι, ἐν γνώσει, ἐν μακροθυμίᾳ, ἐν χρηστότητι, ἐν πνεύματι ἁγίῳ, ἐν ἀγάπῃ ἀνυποκρίτῳ,</span>
<span class="ver"><b>7</b></span> <span class="text">ἐν λόγῳ ἀληθείας, ἐν δυνάμει θεοῦ·&nbsp;&nbsp; διὰ τῶν ὅπλων τῆς δικαιοσύνης τῶν δεξιῶν καὶ ἀριστερῶν,</span>
<span class="ver"><b>8</b></span> <span class="text">διὰ δόξης καὶ ἀτιμίας, διὰ δυσφημίας καὶ εὐφημίας·&nbsp;&nbsp; ὡς πλάνοι καὶ ἀληθεῖς,</span>
<span class="ver"><b>9</b></span> <span class="text">ὡς ἀγνοούμενοι καὶ ἐπιγινωσκόμενοι, ὡς ἀποθνῄσκοντες καὶ ἰδοὺ ζῶμεν, ὡς παιδευόμενοι καὶ μὴ θανατούμενοι,</span>
<span class="ver"><b>10</b></span> <span class="text">ὡς λυπούμενοι ἀεὶ δὲ χαίροντες, ὡς πτωχοὶ πολλοὺς δὲ πλουτίζοντες, ὡς μηδὲν ἔχοντες καὶ πάντα κατέχοντες.&nbsp;&nbsp;</span>
<span class="ver"><b>11</b></span> <span class="text">Τὸ στόμα ἡμῶν ἀνέῳγεν πρὸς ὑμᾶς, Κορίνθιοι, ἡ καρδία ἡμῶν πεπλάτυνται·&nbsp;&nbsp;</span>
<span class="ver"><b>12</b></span> <span class="text">οὐ στενοχωρεῖσθε ἐν ἡμῖν, στενοχωρεῖσθε δὲ ἐν τοῖς σπλάγχνοις ὑμῶν·&nbsp;&nbsp;</span>
<span class="ver"><b>13</b></span> <span class="text">τὴν δὲ αὐτὴν ἀντιμισθίαν, ὡς τέκνοις λέγω, πλατύνθητε καὶ ὑμεῖς.&nbsp;&nbsp;</span>
<span class="ver"><b>14</b></span> <span class="text">Μὴ γίνεσθε ἑτεροζυγοῦντες ἀπίστοις·&nbsp;&nbsp; τίς γὰρ μετοχὴ δικαιοσύνῃ καὶ ἀνομίᾳ, ἢ τίς κοινωνία φωτὶ πρὸς σκότος;&nbsp;&nbsp;</span>
<span class="ver"><b>15</b></span> <span class="text">τίς δὲ συμφώνησις Χριστοῦ πρὸς Βελιάρ, ἢ τίς μερὶς πιστῷ μετὰ ἀπίστου;&nbsp;&nbsp;</span>
<span class="ver"><b>16</b></span> <span class="text">τίς δὲ συνκατάθεσις ναῷ θεοῦ μετὰ εἰδώλων;&nbsp;&nbsp; ἡμεῖς γὰρ ναὸς θεοῦ ἐσμεν ζῶντος, καθὼς εἶπεν ὁ θεὸς ὅτι ἐνοικήσω ἐν αὐτοῖς καὶ ἐνπεριπατήσω καὶ ἔσομαι αὐτῶν θεὸς καὶ αὐτοὶ ἔσονταί μου λαός.&nbsp;&nbsp;</span>
<span class="ver"><b>17</b></span> <span class="text">διὸ ἐξέλθατε ἐκ μέσου αὐτῶν καὶ ἀφορίσθητε, λέγει κύριος, καὶ ἀκαθάρτου μὴ ἅπτεσθε·&nbsp;&nbsp; κἀγὼ εἰσδέξομαι ὑμᾶς</span>
<span class="ver"><b>18</b></span> <span class="text">καὶ ἔσομαι ὑμῖν εἰς πατέρα καὶ ὑμεῖς ἔσεσθέ μοι εἰς υἱοὺς καὶ θυγατέρας, λέγει κύριος παντοκράτωρ.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;7</div>
<span class="ver"><b>1</b></span> <span class="text">Ταύτας οὖν ἔχοντες τὰς ἐπαγγελίας, ἀγαπητοί, καθαρίσωμεν ἑαυτοὺς ἀπὸ παντὸς μολυσμοῦ σαρκὸς καὶ πνεύματος, ἐπιτελοῦντες ἁγιωσύνην ἐν φόβῳ θεοῦ.&nbsp;&nbsp;</span>
<span class="ver"><b>2</b></span> <span class="text">Χωρήσατε ἡμᾶς·&nbsp;&nbsp; οὐδένα ἠδικήσαμεν, οὐδένα ἐφθείραμεν, οὐδένα ἐπλεονεκτήσαμεν.&nbsp;&nbsp;</span>
<span class="ver"><b>3</b></span> <span class="text">πρὸς κατάκρισιν οὐ λέγω·&nbsp;&nbsp; προείρηκα γὰρ ὅτι ἐν ταῖς καρδίαις ἡμῶν ἐστε εἰς τὸ συναποθανεῖν καὶ συνζῆν.&nbsp;&nbsp;</span>
<span class="ver"><b>4</b></span> <span class="text">πολλή μοι παρρησία πρὸς ὑμᾶς, πολλή μοι καύχησις ὑπὲρ ὑμῶν·&nbsp;&nbsp; πεπλήρωμαι τῇ παρακλήσει, ὑπερπερισσεύομαι τῇ χαρᾷ ἐπὶ πάσῃ τῇ θλίψει ἡμῶν.&nbsp;&nbsp;</span>
<span class="ver"><b>5</b></span> <span class="text">Καὶ γὰρ ἐλθόντων ἡμῶν εἰς Μακεδονίαν οὐδεμίαν ἔσχηκεν ἄνεσιν ἡ σὰρξ ἡμῶν ἀλλ᾽ ἐν παντὶ θλιβόμενοι·&nbsp;&nbsp; ἔξωθεν μάχαι, ἔσωθεν φόβοι.&nbsp;&nbsp;</span>
<span class="ver"><b>6</b></span> <span class="text">ἀλλ᾽ ὁ παρακαλῶν τοὺς ταπεινοὺς παρεκάλεσεν ἡμᾶς ὁ θεὸς ἐν τῇ παρουσίᾳ Τίτου,</span>
<span class="ver"><b>7</b></span> <span class="text">οὐ μόνον δὲ ἐν τῇ παρουσίᾳ αὐτοῦ ἀλλὰ καὶ ἐν τῇ παρακλήσει ᾗ παρεκλήθη ἐφ᾽ ὑμῖν, ἀναγγέλλων ἡμῖν τὴν ὑμῶν ἐπιπόθησιν, τὸν ὑμῶν ὀδυρμόν, τὸν ὑμῶν ζῆλον ὑπὲρ ἐμοῦ ὥστε με μᾶλλον χαρῆναι.&nbsp;&nbsp;</span>
<span class="ver"><b>8</b></span> <span class="text">Ὅτι εἰ καὶ ἐλύπησα ὑμᾶς ἐν τῇ ἐπιστολῇ, οὐ μεταμέλομαι·&nbsp;&nbsp; εἰ καὶ μετεμελόμην, βλέπω ὅτι ἡ ἐπιστολὴ ἐκείνη εἰ καὶ πρὸς ὥραν ἐλύπησεν ὑμᾶς,</span>
<span class="ver"><b>9</b></span> <span class="text">νῦν χαίρω, οὐχ ὅτι ἐλυπήθητε ἀλλ᾽ ὅτι ἐλυπήθητε εἰς μετάνοιαν·&nbsp;&nbsp; ἐλυπήθητε γὰρ κατὰ θεόν, ἵνα ἐν μηδενὶ ζημιωθῆτε ἐξ ἡμῶν.&nbsp;&nbsp;</span>
<span class="ver"><b>10</b></span> <span class="text">ἡ γὰρ κατὰ θεὸν λύπη μετάνοιαν εἰς σωτηρίαν ἀμεταμέλητον ἐργάζεται·&nbsp;&nbsp; ἡ δὲ τοῦ κόσμου λύπη θάνατον κατεργάζεται.&nbsp;&nbsp;</span>
<span class="ver"><b>11</b></span> <span class="text">ἰδοὺ γὰρ αὐτὸ τοῦτο τὸ κατὰ θεὸν λυπηθῆναι πόσην κατειργάσατο ὑμῖν σπουδήν, ἀλλὰ ἀπολογίαν, ἀλλὰ ἀγανάκτησιν, ἀλλὰ φόβον, ἀλλὰ ἐπιπόθησιν, ἀλλὰ ζῆλον, ἀλλὰ ἐκδίκησιν.&nbsp;&nbsp; ἐν παντὶ συνεστήσατε ἑαυτοὺς ἁγνοὺς εἶναι τῷ πράγματι.&nbsp;&nbsp;</span>
<span class="ver"><b>12</b></span> <span class="text">ἄρα εἰ καὶ ἔγραψα ὑμῖν, οὐχ ἕνεκεν τοῦ ἀδικήσαντος οὐδὲ ἕνεκεν τοῦ ἀδικηθέντος ἀλλ᾽ ἕνεκεν τοῦ φανερωθῆναι τὴν σπουδὴν ὑμῶν τὴν ὑπὲρ ἡμῶν πρὸς ὑμᾶς ἐνώπιον τοῦ θεοῦ.&nbsp;&nbsp;</span>
<span class="ver"><b>13</b></span> <span class="text">διὰ τοῦτο παρακεκλήμεθα.&nbsp;&nbsp; Ἐπὶ δὲ τῇ παρακλήσει ἡμῶν περισσοτέρως μᾶλλον ἐχάρημεν ἐπὶ τῇ χαρᾷ Τίτου, ὅτι ἀναπέπαυται τὸ πνεῦμα αὐτοῦ ἀπὸ πάντων ὑμῶν·&nbsp;&nbsp;</span>
<span class="ver"><b>14</b></span> <span class="text">ὅτι εἴ τι αὐτῷ ὑπὲρ ὑμῶν κεκαύχημαι, οὐ κατῃσχύνθην, ἀλλ᾽ ὡς πάντα ἐν ἀληθείᾳ ἐλαλήσαμεν ὑμῖν, οὕτως καὶ ἡ καύχησις ἡμῶν ἡ ἐπὶ Τίτου ἀλήθεια ἐγενήθη.&nbsp;&nbsp;</span>
<span class="ver"><b>15</b></span> <span class="text">καὶ τὰ σπλάγχνα αὐτοῦ περισσοτέρως εἰς ὑμᾶς ἐστιν ἀναμιμνῃσκομένου τὴν πάντων ὑμῶν ὑπακοήν, ὡς μετὰ φόβου καὶ τρόμου ἐδέξασθε αὐτόν.&nbsp;&nbsp;</span>
<span class="ver"><b>16</b></span> <span class="text">χαίρω ὅτι ἐν παντὶ θαρρῶ ἐν ὑμῖν.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;8</div>
<span class="ver"><b>1</b></span> <span class="text">Γνωρίζομεν δὲ ὑμῖν, ἀδελφοί, τὴν χάριν τοῦ θεοῦ τὴν δεδομένην ἐν ταῖς ἐκκλησίαις τῆς Μακεδονίας,</span>
<span class="ver"><b>2</b></span> <span class="text">ὅτι ἐν πολλῇ δοκιμῇ θλίψεως ἡ περισσεία τῆς χαρᾶς αὐτῶν καὶ ἡ κατὰ βάθους πτωχεία αὐτῶν ἐπερίσσευσεν εἰς τὸ πλοῦτος τῆς ἁπλότητος αὐτῶν·&nbsp;&nbsp;</span>
<span class="ver"><b>3</b></span> <span class="text">ὅτι κατὰ δύναμιν, μαρτυρῶ, καὶ παρὰ δύναμιν, αὐθαίρετοι</span>
<span class="ver"><b>4</b></span> <span class="text">μετὰ πολλῆς παρακλήσεως δεόμενοι ἡμῶν τὴν χάριν καὶ τὴν κοινωνίαν τῆς διακονίας τῆς εἰς τοὺς ἁγίους,</span>
<span class="ver"><b>5</b></span> <span class="text">καὶ οὐ καθὼς ἠλπίσαμεν ἀλλ᾽ ἑαυτοὺς ἔδωκαν πρῶτον τῷ κυρίῳ καὶ ἡμῖν διὰ θελήματος θεοῦ</span>
<span class="ver"><b>6</b></span> <span class="text">εἰς τὸ παρακαλέσαι ἡμᾶς Τίτον, ἵνα καθὼς προενήρξατο οὕτως καὶ ἐπιτελέσῃ εἰς ὑμᾶς καὶ τὴν χάριν ταύτην.&nbsp;&nbsp;</span>
<span class="ver"><b>7</b></span> <span class="text">Ἀλλ᾽ ὥσπερ ἐν παντὶ περισσεύετε, πίστει καὶ λόγῳ καὶ γνώσει καὶ πάσῃ σπουδῇ καὶ τῇ ἐξ ἡμῶν ἐν ὑμῖν ἀγάπῃ, ἵνα καὶ ἐν ταύτῃ τῇ χάριτι περισσεύητε.&nbsp;&nbsp;</span>
<span class="ver"><b>8</b></span> <span class="text">Οὐ κατ᾽ ἐπιταγὴν λέγω ἀλλὰ διὰ τῆς ἑτέρων σπουδῆς καὶ τὸ τῆς ὑμετέρας ἀγάπης γνήσιον δοκιμάζων·&nbsp;&nbsp;</span>
<span class="ver"><b>9</b></span> <span class="text">γινώσκετε γὰρ τὴν χάριν τοῦ κυρίου ἡμῶν Ἰησοῦ Χριστοῦ, ὅτι δι᾽ ὑμᾶς ἐπτώχευσεν πλούσιος ὤν, ἵνα ὑμεῖς τῇ ἐκείνου πτωχείᾳ πλουτήσητε.&nbsp;&nbsp;</span>
<span class="ver"><b>10</b></span> <span class="text">καὶ γνώμην ἐν τούτῳ δίδωμι·&nbsp;&nbsp; τοῦτο γὰρ ὑμῖν συμφέρει, οἵτινες οὐ μόνον τὸ ποιῆσαι ἀλλὰ καὶ τὸ θέλειν προενήρξασθε ἀπὸ πέρυσι·&nbsp;&nbsp;</span>
<span class="ver"><b>11</b></span> <span class="text">νυνὶ δὲ καὶ τὸ ποιῆσαι ἐπιτελέσατε, ὅπως καθάπερ ἡ προθυμία τοῦ θέλειν, οὕτως καὶ τὸ ἐπιτελέσαι ἐκ τοῦ ἔχειν.&nbsp;&nbsp;</span>
<span class="ver"><b>12</b></span> <span class="text">εἰ γὰρ ἡ προθυμία πρόκειται, καθὸ ἐὰν ἔχῃ εὐπρόσδεκτος, οὐ καθὸ οὐκ ἔχει.&nbsp;&nbsp;</span>
<span class="ver"><b>13</b></span> <span class="text">οὐ γὰρ ἵνα ἄλλοις ἄνεσις, ὑμῖν θλῖψις, ἀλλ᾽ ἐξ ἰσότητος·&nbsp;&nbsp;</span>
<span class="ver"><b>14</b></span> <span class="text">ἐν τῷ νῦν καιρῷ τὸ ὑμῶν περίσσευμα εἰς τὸ ἐκείνων ὑστέρημα, ἵνα καὶ τὸ ἐκείνων περίσσευμα γένηται εἰς τὸ ὑμῶν ὑστέρημα, ὅπως γένηται ἰσότης,</span>
<span class="ver"><b>15</b></span> <span class="text">καθὼς γέγραπται·&nbsp;&nbsp; ὁ τὸ πολὺ οὐκ ἐπλεόνασεν, καὶ ὁ τὸ ὀλίγον οὐκ ἠλαττόνησεν.&nbsp;&nbsp;</span>
<span class="ver"><b>16</b></span> <span class="text">Χάρις δὲ τῷ θεῷ τῷ δόντι τὴν αὐτὴν σπουδὴν ὑπὲρ ὑμῶν ἐν τῇ καρδίᾳ Τίτου,</span>
<span class="ver"><b>17</b></span> <span class="text">ὅτι τὴν μὲν παράκλησιν ἐδέξατο, σπουδαιότερος δὲ ὑπάρχων αὐθαίρετος ἐξῆλθεν πρὸς ὑμᾶς.&nbsp;&nbsp;</span>
<span class="ver"><b>18</b></span> <span class="text">συνεπέμψαμεν δὲ μετ᾽ αὐτοῦ τὸν ἀδελφὸν οὗ ὁ ἔπαινος ἐν τῷ εὐαγγελίῳ διὰ πασῶν τῶν ἐκκλησιῶν,</span>
<span class="ver"><b>19</b></span> <span class="text">οὐ μόνον δέ, ἀλλὰ καὶ χειροτονηθεὶς ὑπὸ τῶν ἐκκλησιῶν συνέκδημος ἡμῶν σὺν τῇ χάριτι ταύτῃ τῇ διακονουμένῃ ὑφ᾽ ἡμῶν πρὸς τὴν τοῦ κυρίου δόξαν καὶ προθυμίαν ἡμῶν,</span>
<span class="ver"><b>20</b></span> <span class="text">στελλόμενοι τοῦτο, μή τις ἡμᾶς μωμήσηται ἐν τῇ ἁδρότητι ταύτῃ τῇ διακονουμένῃ ὑφ᾽ ἡμῶν·&nbsp;&nbsp;</span>
<span class="ver"><b>21</b></span> <span class="text">προνοοῦμεν γὰρ καλὰ οὐ μόνον ἐνώπιον κυρίου ἀλλὰ καὶ ἐνώπιον ἀνθρώπων.&nbsp;&nbsp;</span>
<span class="ver"><b>22</b></span> <span class="text">συνεπέμψαμεν δὲ αὐτοῖς τὸν ἀδελφὸν ἡμῶν ὃν ἐδοκιμάσαμεν ἐν πολλοῖς πολλάκις σπουδαῖον ὄντα, νυνὶ δὲ πολὺ σπουδαιότερον πεποιθήσει πολλῇ τῇ εἰς ὑμᾶς.&nbsp;&nbsp;</span>
<span class="ver"><b>23</b></span> <span class="text">εἴτε ὑπὲρ Τίτου, κοινωνὸς ἐμὸς καὶ εἰς ὑμᾶς συνεργός·&nbsp;&nbsp; εἴτε ἀδελφοὶ ἡμῶν, ἀπόστολοι ἐκκλησιῶν, δόξα Χριστοῦ.&nbsp;&nbsp;</span>
<span class="ver"><b>24</b></span> <span class="text">τὴν οὖν ἔνδειξιν τῆς ἀγάπης ὑμῶν καὶ ἡμῶν καυχήσεως ὑπὲρ ὑμῶν εἰς αὐτοὺς ἐνδεικνύμενοι εἰς πρόσωπον τῶν ἐκκλησιῶν.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;9</div>
<span class="ver"><b>1</b></span> <span class="text">Περὶ μὲν γὰρ τῆς διακονίας τῆς εἰς τοὺς ἁγίους περισσόν μοί ἐστιν τὸ γράφειν ὑμῖν·&nbsp;&nbsp;</span>
<span class="ver"><b>2</b></span> <span class="text">οἶδα γὰρ τὴν προθυμίαν ὑμῶν ἣν ὑπὲρ ὑμῶν καυχῶμαι Μακεδόσιν, ὅτι Ἀχαΐα παρεσκεύασται ἀπὸ πέρυσι, καὶ τὸ ὑμῶν ζῆλος ἠρέθισεν τοὺς πλείονας.&nbsp;&nbsp;</span>
<span class="ver"><b>3</b></span> <span class="text">ἔπεμψα δὲ τοὺς ἀδελφούς, ἵνα μὴ τὸ καύχημα ἡμῶν τὸ ὑπὲρ ὑμῶν κενωθῇ ἐν τῷ μέρει τούτῳ, ἵνα καθὼς ἔλεγον παρεσκευασμένοι ἦτε,</span>
<span class="ver"><b>4</b></span> <span class="text">μή πως ἐὰν ἔλθωσιν σὺν ἐμοὶ Μακεδόνες καὶ εὕρωσιν ὑμᾶς ἀπαρασκευάστους καταισχυνθῶμεν ἡμεῖς, ἵνα μὴ λέγω ὑμεῖς, ἐν τῇ ὑποστάσει ταύτῃ.&nbsp;&nbsp;</span>
<span class="ver"><b>5</b></span> <span class="text">ἀναγκαῖον οὖν ἡγησάμην παρακαλέσαι τοὺς ἀδελφούς, ἵνα προέλθωσιν εἰς ὑμᾶς καὶ προκαταρτίσωσιν τὴν προεπηγγελμένην εὐλογίαν ὑμῶν, ταύτην ἑτοίμην εἶναι οὕτως ὡς εὐλογίαν καὶ μὴ ὡς πλεονεξίαν.&nbsp;&nbsp;</span>
<span class="ver"><b>6</b></span> <span class="text">Τοῦτο δέ, ὁ σπείρων φειδομένως φειδομένως καὶ θερίσει, καὶ ὁ σπείρων ἐπ᾽ εὐλογίαις ἐπ᾽ εὐλογίαις καὶ θερίσει.&nbsp;&nbsp;</span>
<span class="ver"><b>7</b></span> <span class="text">ἕκαστος καθὼς προῄρηται τῇ καρδίᾳ, μὴ ἐκ λύπης ἢ ἐξ ἀνάγκης·&nbsp;&nbsp; ἱλαρὸν γὰρ δότην ἀγαπᾷ ὁ θεός.&nbsp;&nbsp;</span>
<span class="ver"><b>8</b></span> <span class="text">δυνατεῖ δὲ ὁ θεὸς πᾶσαν χάριν περισσεῦσαι εἰς ὑμᾶς, ἵνα ἐν παντὶ πάντοτε πᾶσαν αὐτάρκειαν ἔχοντες περισσεύητε εἰς πᾶν ἔργον ἀγαθόν,</span>
<span class="ver"><b>9</b></span> <span class="text">καθὼς γέγραπται·&nbsp;&nbsp; ἐσκόρπισεν, ἔδωκεν τοῖς πένησιν, ἡ δικαιοσύνη αὐτοῦ μένει εἰς τὸν αἰῶνα.&nbsp;&nbsp;</span>
<span class="ver"><b>10</b></span> <span class="text">ὁ δὲ ἐπιχορηγῶν σπόρον τῷ σπείροντι καὶ ἄρτον εἰς βρῶσιν χορηγήσει καὶ πληθυνεῖ τὸν σπόρον ὑμῶν καὶ αὐξήσει τὰ γενήματα τῆς δικαιοσύνης ὑμῶν.&nbsp;&nbsp;</span>
<span class="ver"><b>11</b></span> <span class="text">ἐν παντὶ πλουτιζόμενοι εἰς πᾶσαν ἁπλότητα, ἥτις κατεργάζεται δι᾽ ἡμῶν εὐχαριστίαν τῷ θεῷ·&nbsp;&nbsp;</span>
<span class="ver"><b>12</b></span> <span class="text">ὅτι ἡ διακονία τῆς λειτουργίας ταύτης οὐ μόνον ἐστὶν προσαναπληροῦσα τὰ ὑστερήματα τῶν ἁγίων, ἀλλὰ καὶ περισσεύουσα διὰ πολλῶν εὐχαριστιῶν τῷ θεῷ.&nbsp;&nbsp;</span>
<span class="ver"><b>13</b></span> <span class="text">διὰ τῆς δοκιμῆς τῆς διακονίας ταύτης δοξάζοντες τὸν θεὸν ἐπὶ τῇ ὑποταγῇ τῆς ὁμολογίας ὑμῶν εἰς τὸ εὐαγγέλιον τοῦ Χριστοῦ καὶ ἁπλότητι τῆς κοινωνίας εἰς αὐτοὺς καὶ εἰς πάντας,</span>
<span class="ver"><b>14</b></span> <span class="text">καὶ αὐτῶν δεήσει ὑπὲρ ὑμῶν ἐπιποθούντων ὑμᾶς διὰ τὴν ὑπερβάλλουσαν χάριν τοῦ θεοῦ ἐφ᾽ ὑμῖν.&nbsp;&nbsp;</span>
<span class="ver"><b>15</b></span> <span class="text">Χάρις τῷ θεῷ ἐπὶ τῇ ἀνεκδιηγήτῳ αὐτοῦ δωρεᾷ.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;10</div>
<span class="ver"><b>1</b></span> <span class="text">Αὐτὸς δὲ ἐγὼ Παῦλος παρακαλῶ ὑμᾶς διὰ τῆς πραΰτητος καὶ ἐπιεικείας τοῦ Χριστοῦ, ὃς κατὰ πρόσωπον μὲν ταπεινὸς ἐν ὑμῖν, ἀπὼν δὲ θαρρῶ εἰς ὑμᾶς·&nbsp;&nbsp;</span>
<span class="ver"><b>2</b></span> <span class="text">δέομαι δὲ τὸ μὴ παρὼν θαρρῆσαι τῇ πεποιθήσει ᾗ λογίζομαι τολμῆσαι ἐπί τινας τοὺς λογιζομένους ἡμᾶς ὡς κατὰ σάρκα περιπατοῦντας.&nbsp;&nbsp;</span>
<span class="ver"><b>3</b></span> <span class="text">Ἐν σαρκὶ γὰρ περιπατοῦντες οὐ κατὰ σάρκα στρατευόμεθα,</span>
<span class="ver"><b>4</b></span> <span class="text">τὰ γὰρ ὅπλα τῆς στρατείας ἡμῶν οὐ σαρκικὰ ἀλλὰ δυνατὰ τῷ θεῷ πρὸς καθαίρεσιν ὀχυρωμάτων, λογισμοὺς καθαιροῦντες</span>
<span class="ver"><b>5</b></span> <span class="text">καὶ πᾶν ὕψωμα ἐπαιρόμενον κατὰ τῆς γνώσεως τοῦ θεοῦ, καὶ αἰχμαλωτίζοντες πᾶν νόημα εἰς τὴν ὑπακοὴν τοῦ Χριστοῦ,</span>
<span class="ver"><b>6</b></span> <span class="text">καὶ ἐν ἑτοίμῳ ἔχοντες ἐκδικῆσαι πᾶσαν παρακοήν, ὅταν πληρωθῇ ὑμῶν ἡ ὑπακοή.&nbsp;&nbsp;</span>
<span class="ver"><b>7</b></span> <span class="text">Τὰ κατὰ πρόσωπον βλέπετε.&nbsp;&nbsp; εἴ τις πέποιθεν ἑαυτῷ Χριστοῦ εἶναι, τοῦτο λογιζέσθω πάλιν ἐφ᾽ ἑαυτοῦ, ὅτι καθὼς αὐτὸς Χριστοῦ, οὕτως καὶ ἡμεῖς.&nbsp;&nbsp;</span>
<span class="ver"><b>8</b></span> <span class="text">ἐάν τε γὰρ περισσότερόν τι καυχήσωμαι περὶ τῆς ἐξουσίας ἡμῶν ἧς ἔδωκεν ὁ κύριος εἰς οἰκοδομὴν καὶ οὐκ εἰς καθαίρεσιν ὑμῶν, οὐκ αἰσχυνθήσομαι.&nbsp;&nbsp;</span>
<span class="ver"><b>9</b></span> <span class="text">ἵνα μὴ δόξω ὡς ἂν ἐκφοβεῖν ὑμᾶς διὰ τῶν ἐπιστολῶν·&nbsp;&nbsp;</span>
<span class="ver"><b>10</b></span> <span class="text">ὅτι αἱ ἐπιστολαὶ μέν, φησίν, βαρεῖαι καὶ ἰσχυραί, ἡ δὲ παρουσία τοῦ σώματος ἀσθενὴς καὶ ὁ λόγος ἐξουθενημένος.&nbsp;&nbsp;</span>
<span class="ver"><b>11</b></span> <span class="text">τοῦτο λογιζέσθω ὁ τοιοῦτος, ὅτι οἷοί ἐσμεν τῷ λόγῳ δι᾽ ἐπιστολῶν ἀπόντες, τοιοῦτοι καὶ παρόντες τῷ ἔργῳ.&nbsp;&nbsp;</span>
<span class="ver"><b>12</b></span> <span class="text">Οὐ γὰρ τολμῶμεν ἐνκρῖναι ἢ συνκρῖναι ἑαυτούς τισιν τῶν ἑαυτοὺς συνιστανόντων, ἀλλὰ αὐτοὶ ἐν ἑαυτοῖς ἑαυτοὺς μετροῦντες καὶ συνκρίνοντες ἑαυτοὺς ἑαυτοῖς οὐ συνιᾶσιν.&nbsp;&nbsp;</span>
<span class="ver"><b>13</b></span> <span class="text">ἡμεῖς δὲ οὐκ εἰς τὰ ἄμετρα καυχησόμεθα ἀλλὰ κατὰ τὸ μέτρον τοῦ κανόνος οὗ ἐμέρισεν ἡμῖν ὁ θεὸς μέτρου, ἐφικέσθαι ἄχρι καὶ ὑμῶν.&nbsp;&nbsp;</span>
<span class="ver"><b>14</b></span> <span class="text">οὐ γὰρ ὡς μὴ ἐφικνούμενοι εἰς ὑμᾶς ὑπερεκτείνομεν ἑαυτούς, ἄχρι γὰρ καὶ ὑμῶν ἐφθάσαμεν ἐν τῷ εὐαγγελίῳ τοῦ Χριστοῦ,</span>
<span class="ver"><b>15</b></span> <span class="text">οὐκ εἰς τὰ ἄμετρα καυχώμενοι ἐν ἀλλοτρίοις κόποις, ἐλπίδα δὲ ἔχοντες αὐξανομένης τῆς πίστεως ὑμῶν ἐν ὑμῖν μεγαλυνθῆναι κατὰ τὸν κανόνα ἡμῶν εἰς περισσείαν</span>
<span class="ver"><b>16</b></span> <span class="text">εἰς τὰ ὑπερέκεινα ὑμῶν εὐαγγελίσασθαι, οὐκ ἐν ἀλλοτρίῳ κανόνι εἰς τὰ ἕτοιμα καυχήσασθαι.&nbsp;&nbsp;</span>
<span class="ver"><b>17</b></span> <span class="text">Ὁ δὲ καυχώμενος ἐν κυρίῳ καυχάσθω·&nbsp;&nbsp;</span>
<span class="ver"><b>18</b></span> <span class="text">οὐ γὰρ ὁ ἑαυτὸν συνιστάνων, ἐκεῖνός ἐστιν δόκιμος, ἀλλὰ ὃν ὁ κύριος συνίστησιν.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;11</div>
<span class="ver"><b>1</b></span> <span class="text">Ὄφελον ἀνείχεσθέ μου μικρόν τι ἀφροσύνης·&nbsp;&nbsp; ἀλλὰ καὶ ἀνέχεσθέ μου.&nbsp;&nbsp;</span>
<span class="ver"><b>2</b></span> <span class="text">ζηλῶ γὰρ ὑμᾶς θεοῦ ζήλῳ, ἡρμοσάμην γὰρ ὑμᾶς ἑνὶ ἀνδρὶ παρθένον ἁγνὴν παραστῆσαι τῷ Χριστῷ·&nbsp;&nbsp;</span>
<span class="ver"><b>3</b></span> <span class="text">φοβοῦμαι δὲ μή πως, ὡς ὁ ὄφις ἐξηπάτησεν Εὕαν ἐν τῇ πανουργίᾳ αὐτοῦ, φθαρῇ τὰ νοήματα ὑμῶν ἀπὸ τῆς ἁπλότητος καὶ τῆς ἁγνότητος τῆς εἰς τὸν Χριστόν.&nbsp;&nbsp;</span>
<span class="ver"><b>4</b></span> <span class="text">εἰ μὲν γὰρ ὁ ἐρχόμενος ἄλλον Ἰησοῦν κηρύσσει ὃν οὐκ ἐκηρύξαμεν, ἢ πνεῦμα ἕτερον λαμβάνετε ὃ οὐκ ἐλάβετε, ἢ εὐαγγέλιον ἕτερον ὃ οὐκ ἐδέξασθε, καλῶς ἀνέχεσθε.&nbsp;&nbsp;</span>
<span class="ver"><b>5</b></span> <span class="text">Λογίζομαι γὰρ μηδὲν ὑστερηκέναι τῶν ὑπερλίαν ἀποστόλων.&nbsp;&nbsp;</span>
<span class="ver"><b>6</b></span> <span class="text">εἰ δὲ καὶ ἰδιώτης τῷ λόγῳ, ἀλλ᾽ οὐ τῇ γνώσει, ἀλλ᾽ ἐν παντὶ φανερώσαντες ἐν πᾶσιν εἰς ὑμᾶς.&nbsp;&nbsp;</span>
<span class="ver"><b>7</b></span> <span class="text">Ἢ ἁμαρτίαν ἐποίησα ἐμαυτὸν ταπεινῶν ἵνα ὑμεῖς ὑψωθῆτε, ὅτι δωρεὰν τὸ τοῦ θεοῦ εὐαγγέλιον εὐηγγελισάμην ὑμῖν;&nbsp;&nbsp;</span>
<span class="ver"><b>8</b></span> <span class="text">ἄλλας ἐκκλησίας ἐσύλησα λαβὼν ὀψώνιον πρὸς τὴν ὑμῶν διακονίαν,</span>
<span class="ver"><b>9</b></span> <span class="text">καὶ παρὼν πρὸς ὑμᾶς καὶ ὑστερηθεὶς οὐ κατενάρκησα οὐθενός·&nbsp;&nbsp; τὸ γὰρ ὑστέρημά μου προσανεπλήρωσαν οἱ ἀδελφοὶ ἐλθόντες ἀπὸ Μακεδονίας, καὶ ἐν παντὶ ἀβαρῆ ἐμαυτὸν ὑμῖν ἐτήρησα καὶ τηρήσω.&nbsp;&nbsp;</span>
<span class="ver"><b>10</b></span> <span class="text">ἔστιν ἀλήθεια Χριστοῦ ἐν ἐμοὶ ὅτι ἡ καύχησις αὕτη οὐ φραγήσεται εἰς ἐμὲ ἐν τοῖς κλίμασιν τῆς Ἀχαΐας.&nbsp;&nbsp;</span>
<span class="ver"><b>11</b></span> <span class="text">διὰ τί;&nbsp;&nbsp; ὅτι οὐκ ἀγαπῶ ὑμᾶς;&nbsp;&nbsp; ὁ θεὸς οἶδεν.&nbsp;&nbsp;</span>
<span class="ver"><b>12</b></span> <span class="text">Ὃ δὲ ποιῶ, καὶ ποιήσω, ἵνα ἐκκόψω τὴν ἀφορμὴν τῶν θελόντων ἀφορμήν, ἵνα ἐν ᾧ καυχῶνται εὑρεθῶσιν καθὼς καὶ ἡμεῖς.&nbsp;&nbsp;</span>
<span class="ver"><b>13</b></span> <span class="text">οἱ γὰρ τοιοῦτοι ψευδαπόστολοι, ἐργάται δόλιοι, μετασχηματιζόμενοι εἰς ἀποστόλους Χριστοῦ.&nbsp;&nbsp;</span>
<span class="ver"><b>14</b></span> <span class="text">καὶ οὐ θαῦμα·&nbsp;&nbsp; αὐτὸς γὰρ ὁ σατανᾶς μετασχηματίζεται εἰς ἄγγελον φωτός.&nbsp;&nbsp;</span>
<span class="ver"><b>15</b></span> <span class="text">οὐ μέγα οὖν εἰ καὶ οἱ διάκονοι αὐτοῦ μετασχηματίζονται ὡς διάκονοι δικαιοσύνης·&nbsp;&nbsp; ὧν τὸ τέλος ἔσται κατὰ τὰ ἔργα αὐτῶν.&nbsp;&nbsp;</span>
<span class="ver"><b>16</b></span> <span class="text">Πάλιν λέγω, μή τίς με δόξῃ ἄφρονα εἶναι·&nbsp;&nbsp; εἰ δὲ μή γε, κἂν ὡς ἄφρονα δέξασθέ με, ἵνα κἀγὼ μικρόν τι καυχήσωμαι.&nbsp;&nbsp;</span>
<span class="ver"><b>17</b></span> <span class="text">ὃ λαλῶ, οὐ κατὰ κύριον λαλῶ ἀλλ᾽ ὡς ἐν ἀφροσύνῃ, ἐν ταύτῃ τῇ ὑποστάσει τῆς καυχήσεως.&nbsp;&nbsp;</span>
<span class="ver"><b>18</b></span> <span class="text">ἐπεὶ πολλοὶ καυχῶνται κατὰ σάρκα, κἀγὼ καυχήσομαι.&nbsp;&nbsp;</span>
<span class="ver"><b>19</b></span> <span class="text">ἡδέως γὰρ ἀνέχεσθε τῶν ἀφρόνων φρόνιμοι ὄντες·&nbsp;&nbsp;</span>
<span class="ver"><b>20</b></span> <span class="text">ἀνέχεσθε γὰρ εἴ τις ὑμᾶς καταδουλοῖ, εἴ τις κατεσθίει, εἴ τις λαμβάνει, εἴ τις ἐπαίρεται, εἴ τις εἰς πρόσωπον ὑμᾶς δέρει.&nbsp;&nbsp;</span>
<span class="ver"><b>21</b></span> <span class="text">κατὰ ἀτιμίαν λέγω, ὡς ὅτι ἡμεῖς ἠσθενήκαμεν.&nbsp;&nbsp; Ἐν ᾧ δ᾽ ἄν τις τολμᾷ, ἐν ἀφροσύνῃ λέγω, τολμῶ κἀγώ.&nbsp;&nbsp;</span>
<span class="ver"><b>22</b></span> <span class="text">Ἑβραῖοί εἰσιν;&nbsp;&nbsp; κἀγώ.&nbsp;&nbsp; Ἰσραηλεῖταί εἰσιν;&nbsp;&nbsp; κἀγώ.&nbsp;&nbsp; σπέρμα Ἀβραάμ εἰσιν;&nbsp;&nbsp; κἀγώ.&nbsp;&nbsp;</span>
<span class="ver"><b>23</b></span> <span class="text">διάκονοι Χριστοῦ εἰσιν;&nbsp;&nbsp; παραφρονῶν λαλῶ, ὑπὲρ ἐγώ·&nbsp;&nbsp; ἐν κόποις περισσοτέρως, ἐν φυλακαῖς περισσοτέρως, ἐν πληγαῖς ὑπερβαλλόντως, ἐν θανάτοις πολλάκις.&nbsp;&nbsp;</span>
<span class="ver"><b>24</b></span> <span class="text">Ὑπὸ Ἰουδαίων πεντάκις τεσσεράκοντα παρὰ μίαν ἔλαβον,</span>
<span class="ver"><b>25</b></span> <span class="text">τρὶς ἐραβδίσθην, ἅπαξ ἐλιθάσθην, τρὶς ἐναυάγησα, νυχθήμερον ἐν τῷ βυθῷ πεποίηκα·&nbsp;&nbsp;</span>
<span class="ver"><b>26</b></span> <span class="text">ὁδοιπορίαις πολλάκις, κινδύνοις ποταμῶν, κινδύνοις λῃστῶν, κινδύνοις ἐκ γένους, κινδύνοις ἐξ ἐθνῶν, κινδύνοις ἐν πόλει, κινδύνοις ἐν ἐρημίᾳ, κινδύνοις ἐν θαλάσσῃ, κινδύνοις ἐν ψευδαδέλφοις,</span>
<span class="ver"><b>27</b></span> <span class="text">κόπῳ καὶ μόχθῳ, ἐν ἀγρυπνίαις πολλάκις, ἐν λιμῷ καὶ δίψει, ἐν νηστείαις πολλάκις, ἐν ψύχει καὶ γυμνότητι·&nbsp;&nbsp;</span>
<span class="ver"><b>28</b></span> <span class="text">χωρὶς τῶν παρεκτὸς ἡ ἐπίστασίς μοι ἡ καθ᾽ ἡμέραν, ἡ μέριμνα πασῶν τῶν ἐκκλησιῶν.&nbsp;&nbsp;</span>
<span class="ver"><b>29</b></span> <span class="text">τίς ἀσθενεῖ καὶ οὐκ ἀσθενῶ;&nbsp;&nbsp; τίς σκανδαλίζεται καὶ οὐκ ἐγὼ πυροῦμαι;&nbsp;&nbsp;</span>
<span class="ver"><b>30</b></span> <span class="text">Εἰ καυχᾶσθαι δεῖ, τὰ τῆς ἀσθενείας καυχήσομαι.&nbsp;&nbsp;</span>
<span class="ver"><b>31</b></span> <span class="text">ὁ θεὸς καὶ πατὴρ τοῦ κυρίου Ἰησοῦ οἶδεν, ὁ ὢν εὐλογητὸς εἰς τοὺς αἰῶνας, ὅτι οὐ ψεύδομαι.&nbsp;&nbsp;</span>
<span class="ver"><b>32</b></span> <span class="text">ἐν Δαμασκῷ ὁ ἐθνάρχης Ἁρέτα τοῦ βασιλέως ἐφρούρει τὴν πόλιν Δαμασκηνῶν πιάσαι με,</span>
<span class="ver"><b>33</b></span> <span class="text">καὶ διὰ θυρίδος ἐν σαργάνῃ ἐχαλάσθην διὰ τοῦ τείχους καὶ ἐξέφυγον τὰς χεῖρας αὐτοῦ.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;12</div>
<span class="ver"><b>1</b></span> <span class="text">Καυχᾶσθαι δεῖ, οὐ συμφέρον μέν, ἐλεύσομαι δὲ εἰς ὀπτασίας καὶ ἀποκαλύψεις κυρίου.&nbsp;&nbsp;</span>
<span class="ver"><b>2</b></span> <span class="text">οἶδα ἄνθρωπον ἐν Χριστῷ πρὸ ἐτῶν δεκατεσσάρων, εἴτε ἐν σώματι οὐκ οἶδα, εἴτε ἐκτὸς τοῦ σώματος οὐκ οἶδα, ὁ θεὸς οἶδεν, ἁρπαγέντα τὸν τοιοῦτον ἕως τρίτου οὐρανοῦ.&nbsp;&nbsp;</span>
<span class="ver"><b>3</b></span> <span class="text">καὶ οἶδα τὸν τοιοῦτον ἄνθρωπον, εἴτε ἐν σώματι εἴτε χωρὶς τοῦ σώματος οὐκ οἶδα, ὁ θεὸς οἶδεν,</span>
<span class="ver"><b>4</b></span> <span class="text">ὅτι ἡρπάγη εἰς τὸν παράδεισον καὶ ἤκουσεν ἄρρητα ῥήματα ἃ οὐκ ἐξὸν ἀνθρώπῳ λαλῆσαι.&nbsp;&nbsp;</span>
<span class="ver"><b>5</b></span> <span class="text">ὑπὲρ τοῦ τοιούτου καυχήσομαι, ὑπὲρ δὲ ἐμαυτοῦ οὐ καυχήσομαι εἰ μὴ ἐν ταῖς ἀσθενείαις.&nbsp;&nbsp;</span>
<span class="ver"><b>6</b></span> <span class="text">Ἐὰν γὰρ θελήσω καυχήσασθαι, οὐκ ἔσομαι ἄφρων, ἀλήθειαν γὰρ ἐρῶ·&nbsp;&nbsp; φείδομαι δέ, μή τις εἰς ἐμὲ λογίσηται ὑπὲρ ὃ βλέπει με ἢ ἀκούει ἐξ ἐμοῦ</span>
<span class="ver"><b>7</b></span> <span class="text">καὶ τῇ ὑπερβολῇ τῶν ἀποκαλύψεων.&nbsp;&nbsp; διὸ ἵνα μὴ ὑπεραίρωμαι, ἐδόθη μοι σκόλοψ τῇ σαρκί, ἄγγελος σατανᾶ, ἵνα με κολαφίζῃ, ἵνα μὴ ὑπεραίρωμαι.&nbsp;&nbsp;</span>
<span class="ver"><b>8</b></span> <span class="text">ὑπὲρ τούτου τρὶς τὸν κύριον παρεκάλεσα ἵνα ἀποστῇ ἀπ᾽ ἐμοῦ.&nbsp;&nbsp;</span>
<span class="ver"><b>9</b></span> <span class="text">καὶ εἴρηκέν μοι·&nbsp;&nbsp; ἀρκεῖ σοι ἡ χάρις μου, ἡ γὰρ δύναμις ἐν ἀσθενείᾳ τελεῖται.&nbsp;&nbsp; Ἥδιστα οὖν μᾶλλον καυχήσομαι ἐν ταῖς ἀσθενείαις μου, ἵνα ἐπισκηνώσῃ ἐπ᾽ ἐμὲ ἡ δύναμις τοῦ Χριστοῦ.&nbsp;&nbsp;</span>
<span class="ver"><b>10</b></span> <span class="text">διὸ εὐδοκῶ ἐν ἀσθενείαις, ἐν ὕβρεσιν, ἐν ἀνάγκαις, ἐν διωγμοῖς καὶ στενοχωρίαις, ὑπὲρ Χριστοῦ·&nbsp;&nbsp; ὅταν γὰρ ἀσθενῶ, τότε δυνατός εἰμι.&nbsp;&nbsp;</span>
<span class="ver"><b>11</b></span> <span class="text">Γέγονα ἄφρων, ὑμεῖς με ἠναγκάσατε.&nbsp;&nbsp; ἐγὼ γὰρ ὤφειλον ὑφ᾽ ὑμῶν συνίστασθαι·&nbsp;&nbsp; οὐδὲν γὰρ ὑστέρησα τῶν ὑπερλίαν ἀποστόλων εἰ καὶ οὐδέν εἰμι.&nbsp;&nbsp;</span>
<span class="ver"><b>12</b></span> <span class="text">τὰ μὲν σημεῖα τοῦ ἀποστόλου κατειργάσθη ἐν ὑμῖν ἐν πάσῃ ὑπομονῇ, σημείοις τε καὶ τέρασιν καὶ δυνάμεσιν.&nbsp;&nbsp;</span>
<span class="ver"><b>13</b></span> <span class="text">τί γάρ ἐστιν ὃ ἡσσώθητε ὑπὲρ τὰς λοιπὰς ἐκκλησίας, εἰ μὴ ὅτι αὐτὸς ἐγὼ οὐ κατενάρκησα ὑμῶν;&nbsp;&nbsp; χαρίσασθέ μοι τὴν ἀδικίαν ταύτην.&nbsp;&nbsp;</span>
<span class="ver"><b>14</b></span> <span class="text">Ἰδοὺ τρίτον τοῦτο ἑτοίμως ἔχω ἐλθεῖν πρὸς ὑμᾶς, καὶ οὐ καταναρκήσω·&nbsp;&nbsp; οὐ γὰρ ζητῶ τὰ ὑμῶν ἀλλὰ ὑμᾶς.&nbsp;&nbsp; οὐ γὰρ ὀφείλει τὰ τέκνα τοῖς γονεῦσιν θησαυρίζειν ἀλλὰ οἱ γονεῖς τοῖς τέκνοις.&nbsp;&nbsp;</span>
<span class="ver"><b>15</b></span> <span class="text">ἐγὼ δὲ ἥδιστα δαπανήσω καὶ ἐκδαπανηθήσομαι ὑπὲρ τῶν ψυχῶν ὑμῶν.&nbsp;&nbsp; εἰ περισσοτέρως ὑμᾶς ἀγαπῶν, ἧσσον ἀγαπῶμαι;&nbsp;&nbsp;</span>
<span class="ver"><b>16</b></span> <span class="text">Ἔστω δέ, ἐγὼ οὐ κατεβάρησα ὑμᾶς·&nbsp;&nbsp; ἀλλὰ ὑπάρχων πανοῦργος δόλῳ ὑμᾶς ἔλαβον.&nbsp;&nbsp;</span>
<span class="ver"><b>17</b></span> <span class="text">μή τινα ὧν ἀπέσταλκα πρὸς ὑμᾶς, δι᾽ αὐτοῦ ἐπλεονέκτησα ὑμᾶς;&nbsp;&nbsp;</span>
<span class="ver"><b>18</b></span> <span class="text">παρεκάλεσα Τίτον καὶ συναπέστειλα τὸν ἀδελφόν·&nbsp;&nbsp; μήτι ἐπλεονέκτησεν ὑμᾶς Τίτος;&nbsp;&nbsp; οὐ τῷ αὐτῷ πνεύματι περιεπατήσαμεν;&nbsp;&nbsp; οὐ τοῖς αὐτοῖς ἴχνεσιν;&nbsp;&nbsp;</span>
<span class="ver"><b>19</b></span> <span class="text">Πάλαι δοκεῖτε ὅτι ὑμῖν ἀπολογούμεθα.&nbsp;&nbsp; κατέναντι θεοῦ ἐν Χριστῷ λαλοῦμεν·&nbsp;&nbsp; τὰ δὲ πάντα, ἀγαπητοί, ὑπὲρ τῆς ὑμῶν οἰκοδομῆς.&nbsp;&nbsp;</span>
<span class="ver"><b>20</b></span> <span class="text">φοβοῦμαι γὰρ μή πως ἐλθὼν οὐχ οἵους θέλω εὕρω ὑμᾶς κἀγὼ εὑρεθῶ ὑμῖν οἷον οὐ θέλετε·&nbsp;&nbsp; μή πως ἔρις, ζῆλος, θυμοί, ἐριθεῖαι, καταλαλιαί, ψιθυρισμοί, φυσιώσεις, ἀκαταστασίαι·&nbsp;&nbsp;</span>
<span class="ver"><b>21</b></span> <span class="text">μὴ πάλιν ἐλθόντος μου ταπεινώσῃ με ὁ θεός μου πρὸς ὑμᾶς καὶ πενθήσω πολλοὺς τῶν προημαρτηκότων καὶ μὴ μετανοησάντων ἐπὶ τῇ ἀκαθαρσίᾳ καὶ πορνείᾳ καὶ ἀσελγείᾳ ᾗ ἔπραξαν.&nbsp;&nbsp;</span>
<br><br><div class="chap">ΠΡΟΣ ΚΟΡΙΝΘΙΟΥΣ Β &ensp;13</div>
<span class="ver"><b>1</b></span> <span class="text">Τρίτον τοῦτο ἔρχομαι πρὸς ὑμᾶς·&nbsp;&nbsp; ἐπὶ στόματος δύο μαρτύρων καὶ τριῶν σταθήσεται πᾶν ῥῆμα.&nbsp;&nbsp;</span>
<span class="ver"><b>2</b></span> <span class="text">προείρηκα καὶ προλέγω, ὡς παρὼν τὸ δεύτερον καὶ ἀπὼν νῦν, τοῖς προημαρτηκόσιν καὶ τοῖς λοιποῖς πᾶσιν, ὅτι ἐὰν ἔλθω εἰς τὸ πάλιν οὐ φείσομαι,</span>
<span class="ver"><b>3</b></span> <span class="text">ἐπεὶ δοκιμὴν ζητεῖτε τοῦ ἐν ἐμοὶ λαλοῦντος Χριστοῦ, ὃς εἰς ὑμᾶς οὐκ ἀσθενεῖ ἀλλὰ δυνατεῖ ἐν ὑμῖν.&nbsp;&nbsp;</span>
<span class="ver"><b>4</b></span> <span class="text">καὶ γὰρ ἐσταυρώθη ἐξ ἀσθενείας, ἀλλὰ ζῇ ἐκ δυνάμεως θεοῦ.&nbsp;&nbsp; καὶ γὰρ ἡμεῖς ἀσθενοῦμεν ἐν αὐτῷ, ἀλλὰ ζήσομεν σὺν αὐτῷ ἐκ δυνάμεως θεοῦ εἰς ὑμᾶς.&nbsp;&nbsp;</span>
<span class="ver"><b>5</b></span> <span class="text">Ἑαυτοὺς πειράζετε εἰ ἐστὲ ἐν τῇ πίστει, ἑαυτοὺς δοκιμάζετε·&nbsp;&nbsp; ἢ οὐκ ἐπιγινώσκετε ἑαυτοὺς ὅτι Ἰησοῦς Χριστὸς ἐν ὑμῖν;&nbsp;&nbsp; εἰ μήτι ἀδόκιμοί ἐστε.&nbsp;&nbsp;</span>
<span class="ver"><b>6</b></span> <span class="text">ἐλπίζω δὲ ὅτι γνώσεσθε ὅτι ἡμεῖς οὐκ ἐσμὲν ἀδόκιμοι.&nbsp;&nbsp;</span>
<span class="ver"><b>7</b></span> <span class="text">εὐχόμεθα δὲ πρὸς τὸν θεὸν μὴ ποιῆσαι ὑμᾶς κακὸν μηδέν, οὐχ ἵνα ἡμεῖς δόκιμοι φανῶμεν, ἀλλ᾽ ἵνα ὑμεῖς τὸ καλὸν ποιῆτε, ἡμεῖς δὲ ὡς ἀδόκιμοι ὦμεν.&nbsp;&nbsp;</span>
<span class="ver"><b>8</b></span> <span class="text">οὐ γὰρ δυνάμεθά τι κατὰ τῆς ἀληθείας ἀλλὰ ὑπὲρ τῆς ἀληθείας.&nbsp;&nbsp;</span>
<span class="ver"><b>9</b></span> <span class="text">χαίρομεν γὰρ ὅταν ἡμεῖς ἀσθενῶμεν, ὑμεῖς δὲ δυνατοὶ ἦτε·&nbsp;&nbsp; τοῦτο καὶ εὐχόμεθα, τὴν ὑμῶν κατάρτισιν.&nbsp;&nbsp;</span>
<span class="ver"><b>10</b></span> <span class="text">Διὰ τοῦτο ταῦτα ἀπὼν γράφω, ἵνα παρὼν μὴ ἀποτόμως χρήσωμαι κατὰ τὴν ἐξουσίαν ἣν ὁ κύριος ἔδωκέν μοι εἰς οἰκοδομὴν καὶ οὐκ εἰς καθαίρεσιν.&nbsp;&nbsp;</span>
<span class="ver"><b>11</b></span> <span class="text">Λοιπόν, ἀδελφοί, χαίρετε, καταρτίζεσθε, παρακαλεῖσθε, τὸ αὐτὸ φρονεῖτε, εἰρηνεύετε, καὶ ὁ θεὸς τῆς ἀγάπης καὶ εἰρήνης ἔσται μεθ᾽ ὑμῶν.&nbsp;&nbsp;</span>
<span class="ver"><b>12</b></span> <span class="text">Ἀσπάσασθε ἀλλήλους ἐν ἁγίῳ φιλήματι.&nbsp;&nbsp; Ἀσπάζονται ὑμᾶς οἱ ἅγιοι πάντες.&nbsp;&nbsp;</span>
<span class="ver"><b>13</b></span> <span class="text">Ἡ χάρις τοῦ κυρίου Ἰησοῦ Χριστοῦ καὶ ἡ ἀγάπη τοῦ θεοῦ καὶ ἡ κοινωνία τοῦ ἁγίου πνεύματος μετὰ πάντων ὑμῶν.&nbsp;&nbsp;</span>
</body></html>